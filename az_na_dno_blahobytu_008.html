<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Trh, ekonomický růst a&nbsp;příroda">
    <meta name="apple-mobile-web-app-capable" content="yes">
    <title>Trh, ekonomický růst a&nbsp;příroda • Až na dno blahobytu</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./az_na_dno_blahobytu_007.html">
    <link rel="next" href="./az_na_dno_blahobytu_009.html">
    <meta name="nb-order" content="4">
    <link rel="self" href="az_na_dno_blahobytu_008.html">
    <meta name="nb-identifier" content="keller-az-na-dno-blahobytu-c1d28ae">
    <meta name="nb-role" content="chapter">
  </head>
  <body data-nb-words="4053" data-nb-chars="28000" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="az_na_dno_blahobytu_006.html">Předmluva ke druhému vydání</a></li>
        <li><a href="az_na_dno_blahobytu_007.html">Úvod: Zplodiny blahobytu</a></li>
        <li><a href="az_na_dno_blahobytu_008.html">Trh, ekonomický růst a&nbsp;příroda</a>
          <ol class="headings-toc">
            <li><a href="az_na_dno_blahobytu_008.html#iluze-růstu">Iluze růstu</a></li>
            <li><a href="az_na_dno_blahobytu_008.html#růst-anebo-kolaps">Růst, anebo kolaps</a></li>
            <li><a href="az_na_dno_blahobytu_008.html#růst-achudoba">Růst a&nbsp;chudoba</a></li>
            <li><a href="az_na_dno_blahobytu_008.html#ekonomický-růst-atřetí-svět">Ekonomický růst a&nbsp;třetí svět</a></li>
            <li><a href="az_na_dno_blahobytu_008.html#ekonomický-růst-adevastace-přírody">Ekonomický růst a&nbsp;devastace přírody</a></li>
            <li><a href="az_na_dno_blahobytu_008.html#vedlejší-důsledky-ekonomického-růstu">Vedlejší důsledky ekonomického růstu</a></li>
          </ol>
        </li>
        <li><a href="az_na_dno_blahobytu_009.html">Potřeby, konzum a&nbsp;příroda</a>
          <ol class="headings-toc">
            <li><a href="az_na_dno_blahobytu_009.html#potřeby-přirozené-apotřeby-vynucené">Potřeby přirozené a&nbsp;potřeby vynucené</a></li>
            <li><a href="az_na_dno_blahobytu_009.html#potřeby-trhu">Potřeby trhu</a></li>
            <li><a href="az_na_dno_blahobytu_009.html#konzum-jako-azyl">Konzum jako azyl</a></li>
            <li><a href="az_na_dno_blahobytu_009.html#automobil-jako-droga">Automobil jako droga</a></li>
            <li><a href="az_na_dno_blahobytu_009.html#potřeby-politického-režimu">Potřeby politického režimu</a></li>
            <li><a href="az_na_dno_blahobytu_009.html#konzum-vpařeništi">Konzum v&nbsp;pařeništi</a></li>
            <li><a href="az_na_dno_blahobytu_009.html#případ-mcdonalds">Případ McDonald’s</a></li>
          </ol>
        </li>
        <li><a href="az_na_dno_blahobytu_010.html">Politická moc a&nbsp;příroda</a>
          <ol class="headings-toc">
            <li><a href="az_na_dno_blahobytu_010.html#kontraproduktivita-národních-států">Kontraproduktivita národních států</a></li>
            <li><a href="az_na_dno_blahobytu_010.html#masová-demokracie-apříroda">Masová demokracie a&nbsp;příroda</a></li>
            <li><a href="az_na_dno_blahobytu_010.html#profesionálové-politiky-apolitičtí-analfabeti">Profesionálové politiky a&nbsp;političtí analfabeti</a></li>
            <li><a href="az_na_dno_blahobytu_010.html#šance-přírody-vsoupeření-politických-stran">Šance přírody v&nbsp;soupeření politických stran</a></li>
            <li><a href="az_na_dno_blahobytu_010.html#všechny-strany-jsou-konzervativní">Všechny strany jsou konzervativní</a></li>
            <li><a href="az_na_dno_blahobytu_010.html#televize-jako-symbol-pasivní-demokracie">Televize jako symbol pasivní demokracie</a></li>
          </ol>
        </li>
        <li><a href="az_na_dno_blahobytu_011.html">Reálný socialismus jako přírodní pohroma a&nbsp;krize státu blahobytu</a>
          <ol class="headings-toc">
            <li><a href="az_na_dno_blahobytu_011.html#kapitalismus-versus-socialismus">Kapitalismus versus socialismus:</a></li>
            <li><a href="az_na_dno_blahobytu_011.html#peníze-aúřad">Peníze a&nbsp;úřad</a></li>
            <li><a href="az_na_dno_blahobytu_011.html#devastace-páchnoucí-adevastace-voňavá">Devastace páchnoucí a&nbsp;devastace voňavá</a></li>
          </ol>
        </li>
        <li><a href="az_na_dno_blahobytu_012.html">Zablokované řešení: Společnost v&nbsp;hypnóze</a></li>
        <li><a href="az_na_dno_blahobytu_013.html">Výzva k&nbsp;přežití: Decentralizace</a>
          <ol class="headings-toc">
            <li><a href="az_na_dno_blahobytu_013.html#neviditelná-ruka-konzumu">Neviditelná ruka konzumu</a></li>
            <li><a href="az_na_dno_blahobytu_013.html#decentralizace-podle-přírody">Decentralizace podle přírody</a></li>
            <li><a href="az_na_dno_blahobytu_013.html#raději-život-než-blahobyt">Raději život než blahobyt</a></li>
          </ol>
        </li>
        <li><a href="az_na_dno_blahobytu_014.html">Místo doslovu</a></li>
        <li><a href="az_na_dno_blahobytu_015.html">Shrnutí</a></li>
        <li><a href="az_na_dno_blahobytu_016.html">Literatura</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./az_na_dno_blahobytu_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="30"><span class="idea" data-nb-ref-number="1" id="idea1" data-nb-words="5" data-nb-chars="30">Trh, ekonomický růst a&nbsp;příroda</span></h1>
        <h2 id="iluze-růstu" class="chunk" data-nb-ref-number="2" data-nb-words="2" data-nb-chars="11"><span class="idea" data-nb-ref-number="2" id="idea2" data-nb-words="2" data-nb-chars="11">Iluze růstu</span></h2>
        <p class="chunk" data-nb-ref-number="3" data-nb-words="23" data-nb-chars="167"><span class="idea" data-nb-ref-number="3" id="idea3" data-nb-words="23" data-nb-chars="167">Heslo ekonomického růstu patří k&nbsp;základní ideové výbavě politiků stojících v&nbsp;čele neudržitelné společnosti. V&nbsp;jejich slibech plní ekonomický růst nejméně trojí funkci:</span></p>
        <ol>
          <li class="chunk" data-nb-ref-number="4" data-nb-words="81" data-nb-chars="586"><span class="idea" data-nb-ref-number="4" id="idea4" data-nb-words="81" data-nb-chars="586"><p>Je&nbsp;příslibem dalšího zvýšení životní úrovně všech členů dané společnosti. Argumentuje se&nbsp;tím, že&nbsp;jedině ekonomický růst dokáže vytvořit přebytek, z&nbsp;něhož budou moci být uspokojeny potřeby nejen vyšších a&nbsp;středních vrstev, ale časem i&nbsp;těch nejchudších. Protože trh věrně reprodukuje existující sociální nerovnosti, je&nbsp;přetrvávající nerovná distribuce a&nbsp;nerovný konzum spolehlivou zárukou toho, že&nbsp;také do&nbsp;budoucna bude zapotřebí ekonomického růstu, který jedině může situaci tržně méně úspěšných vylepšit. Takto lze strategii růstu ospravedlňovat až&nbsp;do&nbsp;naprostého vyčerpání všech zdrojů.</p></span></li>
          <li class="chunk" data-nb-ref-number="5" data-nb-words="84" data-nb-chars="596"><span class="idea" data-nb-ref-number="5" id="idea5" data-nb-words="84" data-nb-chars="596"><p>Ekonomický růst je&nbsp;líčen jako nezbytný předpoklad vylepšení situace všech chudých i&nbsp;v&nbsp;celosvětovém měřítku. Zpráva komise OSN vedené Gro Harlem Brundtlandovou nazvaná Naše společná budoucnost se&nbsp;vyslovuje pro další ekonomický růst jako pro jediné možné řešení bídy zemí třetího světa. Světový hospodářský růst by&nbsp;měl podle představ komise stoupnout 5–10krát, aby mohla být přijatelně zvýšena životní úroveň obyvatel chudých zemí. Zpráva neříká, při jaké úrovni růstu budou například obyvatelé Bangladéše spokojeni s&nbsp;dosaženou životní úrovní v&nbsp;porovnání se&nbsp;životní úrovní obyvatel Spojených států.</p></span></li>
          <li class="chunk" data-nb-ref-number="6" data-nb-words="41" data-nb-chars="296"><span class="idea" data-nb-ref-number="6" id="idea6" data-nb-words="41" data-nb-chars="296"><p>Ekonomický růst je&nbsp;většinou ekonomů vydáván za&nbsp;jedinou možnou cestu k&nbsp;řešení tíživých ekologických problémů. Jinými slovy: další ekonomický růst má&nbsp;pomoci vyléčit přírodu, jejíž přežití je&nbsp;ohroženo dosavadním ekonomickým růstem. Je&nbsp;třeba vyrábět více, mají-li se&nbsp;napravit škody způsobené výrobou.</p></span></li>
        </ol>
        <p class="chunk" data-nb-ref-number="7" data-nb-words="50" data-nb-chars="369"><span class="idea" data-nb-ref-number="7" id="idea7" data-nb-words="50" data-nb-chars="369">Ve&nbsp;všech třech případech by&nbsp;měl ekonomický růst dodat prostředky k&nbsp;upravení něčeho, co&nbsp;bylo z&nbsp;velké míry způsobeno právě minulým ekonomickým růstem, ať&nbsp;již byl provozován klasickým tržním způsobem, anebo socialistickou karikaturou tržního hospodářství. Všechny problémy, které se&nbsp;mohou ve&nbsp;společnosti vyskytnout, se&nbsp;naopak vysvětlují jako důsledky nedostatečného růstu.</span></p>
        <p class="chunk" data-nb-ref-number="8" data-nb-words="23" data-nb-chars="156"><span class="idea" data-nb-ref-number="8" id="idea8" data-nb-words="23" data-nb-chars="156">Proč vlastně ekonomové a&nbsp;politici právě na&nbsp;ekonomickém růstu tolik lpí? Jejich důvody mají jen velmi málo společného s&nbsp;manifestními cíli ekonomického růstu.</span></p>
        <h2 id="růst-anebo-kolaps" class="chunk" data-nb-ref-number="9" data-nb-words="3" data-nb-chars="18"><span class="idea" data-nb-ref-number="9" id="idea9" data-nb-words="3" data-nb-chars="18">Růst, anebo kolaps</span></h2>
        <p class="chunk" data-nb-ref-number="10" data-nb-words="89" data-nb-chars="654"><span class="idea" data-nb-ref-number="10" id="idea10" data-nb-words="89" data-nb-chars="654">Tržní podnikání funguje na&nbsp;základě ušlechtilého hesla: „Peníze, nebo život.“ Tržní systém musí neustále expandovat, nemá-li se&nbsp;zhroutit. V&nbsp;podmínkách peněžního hospodářství expandovat znamená „kontrolovat více peněz“. Bez dostatku financí nelze investovat, provádět inovace ve&nbsp;výrobě, rozšiřovat sortiment. Bez investování, inovací a&nbsp;rozšiřování sortimentu nelze obstát v&nbsp;konkurenci, neboť druzí investují, inovují a&nbsp;rozšiřují. Rychlejší růst znamená větší možnost změny, ta&nbsp;zase více tržních příležitostí (na úkor těch, kdo byli méně dynamičtí), a&nbsp;tedy více možností většího profitu. Větší profit znamená více finančních zdrojů pro další změnu atd. atd.</span></p>
        <p class="chunk" data-nb-ref-number="11" data-nb-words="116" data-nb-chars="728"><span class="idea" data-nb-ref-number="11" id="idea11" data-nb-words="116" data-nb-chars="728">Větší množství peněz jako základ celého systému lze pochopitelně získat pod vlastní kontrolu též jinými způsoby než ekonomickým růstem. Lze si&nbsp;je&nbsp;například půjčit. V&nbsp;tom případě je&nbsp;ovšem nutné platit úrok. Co&nbsp;by&nbsp;se&nbsp;stalo v&nbsp;případě, že&nbsp;ekonomika určité země neporoste? Ty&nbsp;firmy, které si&nbsp;peníze půjčily, by&nbsp;nedisponovaly takovými přírůstky zisku, aby z&nbsp;nich mohly úroky platit. Nemohly by&nbsp;však ani libovolně zvyšovat ceny toho, co&nbsp;vyrobí, neboť by&nbsp;byly z&nbsp;trhu rychle vytlačeny lacinější konkurencí. Poslední možností, která jim zbývá, je&nbsp;platit úroky ze&nbsp;svého existujícího zisku. Tím ho&nbsp;ovšem snižují a&nbsp;do budoucna nemohou více investovat. V&nbsp;tomto případě však dále snižují své šance na&nbsp;trhu oproti podnikům, které růst dokázaly.</span></p>
        <p class="chunk" data-nb-ref-number="12" data-nb-words="25" data-nb-chars="164"><span class="idea" data-nb-ref-number="12" id="idea12" data-nb-words="25" data-nb-chars="164">Imperativ ekonomiky růstu zní: jakmile nastane změna, nemá nikdo volbu mezi tím, zda změnu přijme, anebo nepřijme. Kdo by&nbsp;nepřijal, ztratí trhy a&nbsp;ekonomicky zahyne.</span></p>
        <p class="chunk" data-nb-ref-number="13" data-nb-words="69" data-nb-chars="440"><span class="idea" data-nb-ref-number="13" id="idea13" data-nb-words="69" data-nb-chars="440">Ani v&nbsp;případě, že&nbsp;by&nbsp;v&nbsp;rámci dané ekonomiky nerostly vůbec žádné podniky a&nbsp;konkurence by&nbsp;z&nbsp;této strany nehrozila, nebude situace o&nbsp;nic lepší. V&nbsp;celku se&nbsp;bude mnohem méně investovat, to&nbsp;povede ke&nbsp;ztrátě pracovních příležitostí nejprve ve&nbsp;stavebnictví, u&nbsp;dodavatelů nových strojů, ale také u&nbsp;právníků, ve&nbsp;finančnictví a&nbsp;jinde. Nově nezaměstnaní budou pochopitelně méně utrácet, na&nbsp;to&nbsp;druhotně doplatí majitelé skladů, přepravci a&nbsp;mnozí další.</span></p>
        <p class="chunk" data-nb-ref-number="14" data-nb-words="58" data-nb-chars="434"><span class="idea" data-nb-ref-number="14" id="idea14" data-nb-words="58" data-nb-chars="434">Tržní systém tedy nemá volbu mezi růstem a&nbsp;stabilitou. Může volit pouze mezi neustálým růstem a&nbsp;naprostým kolapsem. Podle Edwarda, bývalého předsedy britské vlády: „Alternativou expanze není Anglie poklidných trhovních městeček, propojených pouze vláčky pokojně se&nbsp;šinoucími v&nbsp;moři zelených luk. Alternativou růstu jsou slumy, nebezpečí číhající na&nbsp;cestách, zastaralé továrny, ochromené školství a&nbsp;zakrnělí lidé“ (Douthwaite 1992:20).</span></p>
        <p class="chunk" data-nb-ref-number="15" data-nb-words="77" data-nb-chars="488"><span class="idea" data-nb-ref-number="15" id="idea15" data-nb-words="77" data-nb-chars="488">Absence růstu neruinuje pouze ekonomiku, ale ohrožuje také státní moc. Pro politiky znamená růst národního hospodářství více příjmů z&nbsp;daní, tedy větší možnosti výdajů a&nbsp;s&nbsp;nimi i&nbsp;více vlivu uvnitř země i&nbsp;navenek. Pokles ekonomiky naopak představuje pro vlády nutnost vyšších výdajů na&nbsp;sociální zabezpečení těch, kdo na&nbsp;trhu neuspěli. Tito lidé kupují méně, daně z&nbsp;obratu tedy dále klesají, vláda je&nbsp;nucena půjčovat si&nbsp;na&nbsp;nejnutnější výdaje, zadlužuje se&nbsp;a&nbsp;celá spirála deprese se&nbsp;umocňuje.</span></p>
        <p class="chunk" data-nb-ref-number="16" data-nb-words="63" data-nb-chars="468"><span class="idea" data-nb-ref-number="16" id="idea16" data-nb-words="63" data-nb-chars="468">Z&nbsp;hlediska ekonomů i&nbsp;politiků může být tedy alternativou ekonomického růstu pouze zadlužení, hospodářská deprese, nezaměstnanost, úpadek obchodu a&nbsp;zvýšené sociální napětí. Ekonomický růst se&nbsp;jeví v&nbsp;této konstelaci jako nutné zlo. Ve&nbsp;skutečnosti je&nbsp;však nezbytností právě jen v&nbsp;situaci, která je&nbsp;definována nadměrnou centralizací politických úkonů a&nbsp;rozhodnutí a&nbsp;nutností zabezpečovat loajalitu řadových členů těchto útvarů (tzv. občanů) neustále vzrůstajícím konzumem.</span></p>
        <p class="chunk" data-nb-ref-number="17" data-nb-words="38" data-nb-chars="244"><span class="idea" data-nb-ref-number="17" id="idea17" data-nb-words="38" data-nb-chars="244">Rozhodování v&nbsp;této situaci je&nbsp;tedy zdánlivě jednoznačné: je&nbsp;třeba učinit vše pro zajištění ekonomického růstu. Problém je&nbsp;však v&nbsp;tom, že&nbsp;ekonomický růst nedokáže naplnit žádný ze&nbsp;slibů, k&nbsp;nimž se&nbsp;ústy neoliberálních politiků a&nbsp;ekonomů zavazuje.</span></p>
        <h2 id="růst-achudoba" class="chunk" data-nb-ref-number="18" data-nb-words="3" data-nb-chars="14"><span class="idea" data-nb-ref-number="18" id="idea18" data-nb-words="3" data-nb-chars="14">Růst a&nbsp;chudoba</span></h2>
        <p class="chunk" data-nb-ref-number="19" data-nb-words="106" data-nb-chars="663"><span class="idea" data-nb-ref-number="19" id="idea19" data-nb-words="106" data-nb-chars="663">Ekonomický růst bývá vydáván za&nbsp;jedinou možnou cestu k&nbsp;odstranění chudoby a&nbsp;za záruku dalšího vzestupu životní úrovně těch, jichž se&nbsp;chudoba netýká. Ve&nbsp;skutečnosti ty&nbsp;země, které zaznamenávají ekonomický růst, zaznamenávají zpravidla zároveň nárůst počtu osob žijících pod hranicí bídy. Od&nbsp;roku 1973 klesá hodnota reálné mzdy ve&nbsp;Spojených státech i&nbsp;přes to, že&nbsp;hrubý národní produkt rostl v&nbsp;letech 1973–1988 v&nbsp;průměru o&nbsp;2,65&nbsp;%. Ve&nbsp;stejné době vzrostl počet chudých v&nbsp;této zemi z&nbsp;23 milionů na&nbsp;více než 35 milionů. Pokud by&nbsp;za&nbsp;stejnou dobu nenastoupilo dalších 13 milionů žen, které dosud pracovat nemusely, byla by&nbsp;sociální bilance ekonomického růstu ještě horší.</span></p>
        <p class="chunk" data-nb-ref-number="20" data-nb-words="15" data-nb-chars="128"><span class="idea" data-nb-ref-number="20" id="idea20" data-nb-words="15" data-nb-chars="128">Země reálného socialismu zaznamenávaly stálé přírůstky hrubého národního produktu až&nbsp;do&nbsp;svého naprostého ekonomického zhroucení.</span></p>
        <p class="chunk" data-nb-ref-number="21" data-nb-words="158" data-nb-chars="1107"><span class="idea" data-nb-ref-number="21" id="idea21" data-nb-words="158" data-nb-chars="1107">Ekonomický růst měřený růstem hrubého národního produktu nemusí tedy příliš vypovídat o&nbsp;skutečných změnách v&nbsp;úrovni života obyvatel dané země. Ekonomové ve&nbsp;svých ukazatelích zachycují pouze pohyb věcí, které jsou prodávány a&nbsp;kupovány. Zcela ignorují nemonetarizované sektory (například práci v&nbsp;domácnosti, vzájemnou výpomoc apod.), stejně tak jako řadu dalších faktorů, které mohou být pro celkovou kvalitu života velmi podstatné, aniž by&nbsp;se&nbsp;daly přímo penězi vyjádřit (čistota prostředí, míra sebeúcty apod.). Výsledkem je, že&nbsp;například země, která by&nbsp;porazila všechny své stromy, prodala je&nbsp;jako řezivo a&nbsp;za získané peníze nakoupila elektricky jištěné drátěné zátarasy k&nbsp;zahrazení vzniklých pasek, by&nbsp;se&nbsp;jevila z&nbsp;hlediska výše hrubého národního produktu na&nbsp;hlavu jako bohatší a&nbsp;tedy prosperující. Příklad se&nbsp;může zdát poněkud přitažený za&nbsp;vlasy. Rada prosperujících ekonomik si&nbsp;však z&nbsp;hlediska ekologie nepočíná příliš odlišně. Stačí připomenout, že&nbsp;výdaje na&nbsp;čištění pobřeží Aljašky po&nbsp;ztroskotání tankeru Exxon Valdez se&nbsp;projevily ve&nbsp;statistice americké ekonomiky jako vzrůst hrubého národního produktu.</span></p>
        <p class="chunk" data-nb-ref-number="22" data-nb-words="199" data-nb-chars="1348"><span class="idea" data-nb-ref-number="22" id="idea22" data-nb-words="199" data-nb-chars="1348">Ekonomický růst nemá ve&nbsp;svém „popisu práce“ snižování rozdílů životní úrovně mezi různě šťastnými skupinami obyvatel. Není to&nbsp;v&nbsp;podmínkách trhu ani technicky možné. Ideologie růstu funguje zcela jinak: „Slib marmelády pro všechny na&nbsp;zítřek má&nbsp;odvrátit pozornost od&nbsp;nerovného rozdělení chleba dnes,“ konstatuje v&nbsp;úvodu své práce Douthwaite. I&nbsp;pokud by&nbsp;teoreticky došlo k&nbsp;tomu, že&nbsp;ekonomický růst se&nbsp;promítne do&nbsp;příjmů (či sociálních dávek) každého obyvatele určité země, nepovede to&nbsp;ke&nbsp;srovnatelnému vzrůstu životní úrovně celé populace. Zvýšená schopnost všech utrácet zvýší ceny toho zboží a&nbsp;těch statků, jejichž nabídka nemůže růst tak rychle, jak rychle roste poptávka. Do&nbsp;tohoto typu obecně nedostupného zboží bude možno zařadit právě tak chalupy v&nbsp;relativně nedotčeném přírodním prostředí, jako možnost získat povolení k&nbsp;lovu či&nbsp;rybolovu, či&nbsp;šance na&nbsp;členství v&nbsp;exkluzivních klubech. Čím větší bude v&nbsp;těchto případech poptávka, tím výrazněji budou klesat šance masy zájemců opatřit si&nbsp;tyto věci vymykající se&nbsp;vzorům standardního konzumu. Zároveň se&nbsp;ovšem zvýší hloubka propadu těch nejméně šťastných (důchodců, nezaměstnaných, handicapovaných), kteří, i&nbsp;když budou mít o&nbsp;něco peněz více než dříve, nebudou mít již šanci udržet svoji dosavadní pozici vzhledem ke&nbsp;středním vrstvám. Jejich „zbohatnutí“ se&nbsp;tedy projeví jako další sociální sestup.</span></p>
        <p class="chunk" data-nb-ref-number="23" data-nb-words="41" data-nb-chars="296"><span class="idea" data-nb-ref-number="23" id="idea23" data-nb-words="41" data-nb-chars="296">Kromě sociálních příčin existují i&nbsp;ekologické příčiny, které způsobují, že&nbsp;ekonomický růst se&nbsp;zdaleka nemusí odrazit právě zlepšením kvality života. Mnohé z&nbsp;konzumu, který je&nbsp;umožněn neustálým růstem hrubého národního produktu, je&nbsp;nutno řadit do&nbsp;kategorie konzumu vynuceného (viz další kapitola).</span></p>
        <p class="chunk" data-nb-ref-number="24" data-nb-words="88" data-nb-chars="642"><span class="idea" data-nb-ref-number="24" id="idea24" data-nb-words="88" data-nb-chars="642">Ilustrativní příklad uvádí rovněž Douthwaite. Jestliže vzroste počet letadel startujících z&nbsp;určitého letiště, lidé v&nbsp;okolí budou bránit svůj klid kupováním zdvojených oken. Prodaná okna jsou registrována jako zvýšení objemu hrubého národního produktu. Přitom k&nbsp;nové formě konzumu došlo pouze proto, že&nbsp;lidé byli donuceni nakupovat to, co&nbsp;dříve měli zadarmo, tedy klid. Tato forma konzumu ve&nbsp;skutečnosti nezvýšila blahobyt konzumentů, snaží se&nbsp;pouze uchovat standard z&nbsp;minula. Budeme mít příležitost přesvědčit se, že&nbsp;nezanedbatelná část konzumní prosperity současných vyspělých společností spočívá právě ve&nbsp;vynuceném kupování zdvojených oken.</span></p>
        <h2 id="ekonomický-růst-atřetí-svět" class="chunk" data-nb-ref-number="25" data-nb-words="5" data-nb-chars="28"><span class="idea" data-nb-ref-number="25" id="idea25" data-nb-words="5" data-nb-chars="28">Ekonomický růst a&nbsp;třetí svět</span></h2>
        <p class="chunk" data-nb-ref-number="26" data-nb-words="29" data-nb-chars="198"><span class="idea" data-nb-ref-number="26" id="idea26" data-nb-words="29" data-nb-chars="198">Vyspělé země nastartovaly svůj ekonomický růst v&nbsp;epoše kolonialismu a&nbsp;uskutečňovaly ho&nbsp;do&nbsp;značné míry na&nbsp;úkor zemí třetího světa. Dnes vystupují rozvojové země jako největší dlužníci zemí vyspělých.</span></p>
        <p class="chunk" data-nb-ref-number="27" data-nb-words="30" data-nb-chars="190"><span class="idea" data-nb-ref-number="27" id="idea27" data-nb-words="30" data-nb-chars="190">Neoliberální myšlení má&nbsp;na&nbsp;bídu rozvojových zemí tentýž recept, jaký nabízí pro léčení sociálních neduhů vlastní země: je&nbsp;třeba dále zbohatnout, aby se&nbsp;jistý díl bohatství dostal i&nbsp;na chudé.</span></p>
        <p class="chunk" data-nb-ref-number="28" data-nb-words="88" data-nb-chars="545"><span class="idea" data-nb-ref-number="28" id="idea28" data-nb-words="88" data-nb-chars="545">Ze&nbsp;zprávy k&nbsp;vývoji světa vypracované Světovou bankou pro rok 1991 vyplývá, že&nbsp;klíčem k&nbsp;dalšímu pokroku je&nbsp;další urychlení ekonomického růstu a&nbsp;další integrace světové ekonomiky. Tím, že&nbsp;se&nbsp;dále zvýší příjmy bohatých, bude se&nbsp;moci zvýšit i&nbsp;jejich poptávka po&nbsp;zboží, které mohou nabídnout země chudé; tím může postupně dojít k&nbsp;redukci jejich chudoby. Ve&nbsp;zprávě není ani zmínka o&nbsp;rostoucím soupeření bohatých a&nbsp;chudých ve&nbsp;sporu o&nbsp;postupně mizející přírodní zdroje. Světová banka tvrdí, že&nbsp;bohatí mají konzumovat ještě více&nbsp;– jen tak pomohou chudým.</span></p>
        <p class="chunk" data-nb-ref-number="29" data-nb-words="56" data-nb-chars="372"><span class="idea" data-nb-ref-number="29" id="idea29" data-nb-words="56" data-nb-chars="372">Podobně komise Brundtlandové ve&nbsp;své zprávě navrhuje řešit problémy chudých zemí tříprocentním ekonomickým růstem dosahovaným v&nbsp;měřítku celého světa. Pokud by&nbsp;se&nbsp;akce povedla, přineslo by&nbsp;to&nbsp;každému obyvateli chudé Etiopie během příštích deseti let zvýšení příjmu o&nbsp;41 dolarů. Průměrný Američan by&nbsp;za&nbsp;stejnou dobu při tomto růstu inkasoval oproti dnešku navíc 7&nbsp;257 dolarů.</span></p>
        <p class="chunk" data-nb-ref-number="30" data-nb-words="84" data-nb-chars="607"><span class="idea" data-nb-ref-number="30" id="idea30" data-nb-words="84" data-nb-chars="607">Námitka je&nbsp;opět dvojí: sociální a&nbsp;ekologická. Ze&nbsp;sociálního hlediska je&nbsp;podobný návrh problematický především proto, že&nbsp;ekonomický růst nedokáže automaticky redukovat chudobu. I&nbsp;když v&nbsp;průběhu posledních čtyřiceti let byl ekonomický růst světa během každé dekády srovnatelný s&nbsp;ekonomickým růstem dosaženým lidstvem od&nbsp;počátku civilizace až&nbsp;do&nbsp;poloviny dvacátého století, zaznamenaly uplynulé dekády zároveň dosud nebývalý nárůst počtu absolutně chudých. Výsledkem je, že&nbsp;dnes živoří na&nbsp;pokraji smrti hladem v&nbsp;rozvojových zemích tolik obyvatelstva, kolik ho&nbsp;v&nbsp;polovině minulého století obývalo celou planetu.</span></p>
        <p class="chunk" data-nb-ref-number="31" data-nb-words="52" data-nb-chars="361"><span class="idea" data-nb-ref-number="31" id="idea31" data-nb-words="52" data-nb-chars="361">Ekologická námitka je&nbsp;neméně závažná. Měl-li by&nbsp;být celosvětově povolen tříprocentní ekonomický růst, musela by&nbsp;se&nbsp;světová výroba v&nbsp;průběhu dvaceti pěti let zdvojnásobit (Dobson 1991). Takový nápor by&nbsp;zeměkoule neunesla. Přitom při zachování dosavadních trendů by&nbsp;i&nbsp;tento celosvětový ekonomický boom přinesl obyvateli Etiopie ročně pouze tři a&nbsp;půl dolaru navíc.</span></p>
        <p class="chunk" data-nb-ref-number="32" data-nb-words="108" data-nb-chars="778"><span class="idea" data-nb-ref-number="32" id="idea32" data-nb-words="108" data-nb-chars="778">Podle představ mezinárodních bank mají být problémy chudých zemí řešeny především integrací ekonomiky v&nbsp;celosvětovém měřítku v&nbsp;kombinaci s&nbsp;finančními půjčkami poskytovanými rozvojovým zemím. Integrace světové ekonomiky znamená, že&nbsp;nadnárodní tržní síly budou mít zaručenu volnost působení, aniž by&nbsp;se&nbsp;musely obávat zásahů jednotlivých národních vlád. V&nbsp;praxi by&nbsp;to&nbsp;mohlo znamenat, že&nbsp;Sever získá volný přístup k&nbsp;primárním zdrojům Jihu a&nbsp;přitom si&nbsp;nadále podrží monopol na&nbsp;disponování vyspělou technologií (například formou GATT). Označení „Sever“ přitom není nutno chápat striktně geograficky. Je&nbsp;to&nbsp;spíše krycí název pro silné skupiny transnacionálního kapitálu, které dokáží vytlačit na&nbsp;okraj ekonomického dění všechny slabší partnery bez ohledu na&nbsp;jejich geografickou polohu.</span></p>
        <p class="chunk" data-nb-ref-number="33" data-nb-words="94" data-nb-chars="619"><span class="idea" data-nb-ref-number="33" id="idea33" data-nb-words="94" data-nb-chars="619">Mezinárodní pomoc chudým zemím formou půjček vede k&nbsp;poněkud paradoxním výsledkům. Nejde jen o&nbsp;to, že&nbsp;značná část půjček končí v&nbsp;rukách autoritativních vlád obdarovaných zemí. Z&nbsp;ekologického hlediska je&nbsp;podstatnější změna směru toku financí, ke&nbsp;které došlo ve&nbsp;druhé polovině osmdesátých let. Zatímco například roku 1981 přitekly ze&nbsp;Severu na&nbsp;Jih formou půjček 43 miliardy dolarů, v&nbsp;roce 1989 již plynulo 50 až&nbsp;60 miliard dolarů naopak z&nbsp;Jihu na&nbsp;Sever (Korten 1991:178). Sever tyto částky zjevně velice nutně potřebuje, neboť výdaje vyspělých zemí na&nbsp;zbrojení ročně dosahují dvojnásobku celkové zadluženosti chudých zemí.</span></p>
        <p class="chunk" data-nb-ref-number="34" data-nb-words="62" data-nb-chars="404"><span class="idea" data-nb-ref-number="34" id="idea34" data-nb-words="62" data-nb-chars="404">Logika ekonomů v&nbsp;přístupu k&nbsp;zemím třetího světa je&nbsp;na&nbsp;první pohled málo pochopitelná. Aby umožnili chudým zemím splácet jejich vysoké dluhy, půjčují jim ochotně další peníze. Zadlužení má&nbsp;být řešeno zvýšením dluhu. Přitom vůbec není jasné, proč by&nbsp;právě nová půjčka měla být využita produktivněji než ta&nbsp;minulá. Celá transakce získává logiku teprve ve&nbsp;svém vyústění: nakonec je&nbsp;nutno zaplatit surovinami.</span></p>
        <p class="chunk" data-nb-ref-number="35" data-nb-words="272" data-nb-chars="1776"><span class="idea" data-nb-ref-number="35" id="idea35" data-nb-words="272" data-nb-chars="1776">Protože zadlužených zemí je&nbsp;mnoho, vytváří se&nbsp;na&nbsp;trhu surovin konkurence a&nbsp;zákazník ze&nbsp;Severu si&nbsp;může vybrat zboží nabízené nejlaciněji. „Kdykoliv se&nbsp;chudé země či&nbsp;region snaží uspokojit potřeby bohatších, místo aby se&nbsp;soustředily na&nbsp;své vlastní potřeby, jejich slabost a&nbsp;závislost se&nbsp;nezmenšuje, ale naopak roste“ (Douthwaite 1992:322). Podobně Koden zdůrazňuje, že&nbsp;pro chudší země jediné řešení spočívá koneckonců v&nbsp;tom, zbavit se&nbsp;nereálných snů o&nbsp;prosperitě zajištěné cizími půjčkami a&nbsp;cizími investicemi. Měly by&nbsp;se&nbsp;spolehnout na&nbsp;vlastní kapacity, samy pro sebe využívat své zdroje a&nbsp;pochopitelně&nbsp;– rezignovat na&nbsp;velký ekonomický růst. Až&nbsp;na&nbsp;několik málo výjimek je&nbsp;totiž v&nbsp;silách zemí Jihu zabezpečit své základní potřeby ze&nbsp;svých vlastních zdrojů. Pokud by&nbsp;se&nbsp;soustředily právě na&nbsp;to, mohlo by&nbsp;dojít k&nbsp;radikálnímu snížení mezinárodních půjček i&nbsp;pomoci. Redukovala by&nbsp;se&nbsp;zároveň exportní závislost těchto zemí a&nbsp;změny by&nbsp;mohly být patrné také na&nbsp;trhu se&nbsp;zbraněmi. Není jisté, zda by&nbsp;takové řešení bylo přijatelné pro Sever, neboť by&nbsp;ho&nbsp;to&nbsp;nutilo dramaticky zredukovat svou vlastní závislost na&nbsp;zdrojích Jihu. Musel by&nbsp;se&nbsp;pracně učit žít ze&nbsp;svých vlastních prostředků, které ovšem již do&nbsp;značné míry svým dosavadním nadměrným konzumem vyčerpal. Nabízí se&nbsp;otázka, zda by&nbsp;bez dlouhodobě zadluženého Jihu mohl Sever i&nbsp;nadále spotřebovávat více než tři čtvrtiny produkce světové energie, plných 85&nbsp;% světové produkce dřeva a&nbsp;72&nbsp;% světové produkce oceli.&nbsp; „Opatrné odhady hovoří o&nbsp;nejméně 50 bilionech dolarů, jimiž od&nbsp;poloviny padesátých let finančně slabý Jih podepřel blahobyt bohatého Severu, a&nbsp;to v&nbsp;důsledku poklesu cen surovin, vzrůstu úroků z&nbsp;půjček, obchodního protekcionismu, úniku kapitálu mocenských špiček, odlivu kvalifikované pracovní síly apod.“ (Payer 1992:21).</span></p>
        <p class="chunk" data-nb-ref-number="36" data-nb-words="35" data-nb-chars="227"><span class="idea" data-nb-ref-number="36" id="idea36" data-nb-words="35" data-nb-chars="227">Ve&nbsp;světle podobných údajů si&nbsp;nelze nepoložit otázku, zda ekonomický růst Severu je&nbsp;skutečně nutný pro skoncování s&nbsp;bídou Jihu, či&nbsp;zda spíše bída Jihu není jedním z&nbsp;předpokladů pokračování ekonomického růstu a&nbsp;prosperity Severu.</span></p>
        <h2 id="ekonomický-růst-adevastace-přírody" class="chunk" data-nb-ref-number="37" data-nb-words="5" data-nb-chars="35"><span class="idea" data-nb-ref-number="37" id="idea37" data-nb-words="5" data-nb-chars="35">Ekonomický růst a&nbsp;devastace přírody</span></h2>
        <p class="chunk" data-nb-ref-number="38" data-nb-words="39" data-nb-chars="268"><span class="idea" data-nb-ref-number="38" id="idea38" data-nb-words="39" data-nb-chars="268">Stoupenci „ekonomického růstu za&nbsp;každou cenu“ zdůrazňují, že&nbsp;jedině růst může opatřit chybějící finance na&nbsp;záchranu přírody. Nepřipouštějí, že&nbsp;příroda až&nbsp;dosud naopak opatřuje veškeré zdroje pro záchranu ekonomického růstu a&nbsp;že právě proto vypadá dnes tak, jak vypadá.</span></p>
        <p class="chunk" data-nb-ref-number="39" data-nb-words="128" data-nb-chars="945"><span class="idea" data-nb-ref-number="39" id="idea39" data-nb-words="128" data-nb-chars="945">Ekonomické teorie i&nbsp;ekonomické instituce vycházejí z&nbsp;premisy, podle níž je&nbsp;celkový dopad lidských ekonomických aktivit na&nbsp;prostředí zanedbatelný vzhledem k&nbsp;regenerativním schopnostem přírody. Stejným způsobem přistupují ekonomové paradoxně také k&nbsp;neobnovitelným zdrojům, které se&nbsp;v&nbsp;dimenzích lidského času regenerovat nedokáží. Proto mohou například cenu fosilních zdrojů energie kalkulovat jako funkci nákladů na&nbsp;těžbu. Pokud bychom měli se&nbsp;zbylými zdroji hospodařit skutečně zodpovědně, pak by&nbsp;se&nbsp;kromě nákladů na&nbsp;těžbu musely do&nbsp;cen neobnovitelných zdrojů promítat též ztráty, které vyplynou příštím generacím z&nbsp;toho, že&nbsp;spotřebované zdroje zamořují prostředí. Jen díky tomu, že&nbsp;se&nbsp;tímto způsobem například ceny fosilního paliva zásadně nekalkulují, mohou si&nbsp;vyspělé země ještě nějakou dobu dovolit udržovat svoji prosperitu. Navíc přitom zadarmo znečišťují prostředí planety i&nbsp;těm, kdo sami spotřebovávají neobnovitelné zdroje jen minimálně.</span></p>
        <p class="chunk" data-nb-ref-number="40" data-nb-words="64" data-nb-chars="452"><span class="idea" data-nb-ref-number="40" id="idea40" data-nb-words="64" data-nb-chars="452">Zdá se&nbsp;tedy, že&nbsp;ekonomové mají ve&nbsp;zvyku chápat výraz „dary přírody“ vskutku doslovně. Jedině to&nbsp;jim umožňuje pokračovat v&nbsp;politice růstu. Teprve roku 1989 se&nbsp;objevil požadavek (David Pearce: Blueprint for a&nbsp;Green Economy), aby účty národního hospodaření zahrnovaly položky typu „úbytek zásob přírodních zdrojů“ či&nbsp;„znečištění prostředí“. Teprve jejich porovnání s&nbsp;položkou „blahobyt“ by&nbsp;umožnilo odhadnout reálné možnosti prosperity a&nbsp;bohatství národů.</span></p>
        <p class="chunk" data-nb-ref-number="41" data-nb-words="67" data-nb-chars="450"><span class="idea" data-nb-ref-number="41" id="idea41" data-nb-words="67" data-nb-chars="450">Trh však není podobné internalizaci ekologických nákladů příliš nakloněn. Nedokáže sám rozdělit zdroje, které jsou ještě k&nbsp;dispozici, mezi dnešní a&nbsp;příští generace. Kdo zaplatí nejvíc, tomu jsou zdroje přiklepnuty. Smůla těch, kteří se&nbsp;ještě nenarodili, spočívá v&nbsp;tom, že&nbsp;nemohou zaplatit nejvíc. Pokud by&nbsp;část firem důsledně internalizovala do&nbsp;cen svých výrobků ekologické dopady výroby, bude riskovat, že&nbsp;ji&nbsp;vytlačí z&nbsp;trhu firmy, které tak neučiní.</span></p>
        <p class="chunk" data-nb-ref-number="42" data-nb-words="101" data-nb-chars="752"><span class="idea" data-nb-ref-number="42" id="idea42" data-nb-words="101" data-nb-chars="752">Je&nbsp;rozšířena představa, podle níž trh bude korigovat každý problém vzácných či&nbsp;ubývajících zdrojů prostě tím, že&nbsp;automaticky zvýší ceny těchto zdrojů, a&nbsp;tím dá&nbsp;podnět k&nbsp;využívání zdrojů alternativních. Nedostatek zdrojů však není v&nbsp;současné ekologické situaci hlavním limitujícím faktorem. Tím je&nbsp;omezená schopnost naší planety absorbovat zplodiny ekonomického růstu. Tento růst předpokládá stálý nárůst toku materiálu ekonomickým systémem a&nbsp;doprovodný růst zplodin. Jestliže míra znečištění již přesáhla absorpční schopnosti prostředí, málo záleží na&nbsp;tom, pochází-li toto znečištění z&nbsp;nedostatkových, anebo z&nbsp;(dosud) hojných zdrojů. Trh není schopen korigovat množství výroby v&nbsp;závislosti na&nbsp;schopnosti přírody absorbovat znečištění výrobou emitované.</span></p>
        <p class="chunk" data-nb-ref-number="43" data-nb-words="144" data-nb-chars="998"><span class="idea" data-nb-ref-number="43" id="idea43" data-nb-words="144" data-nb-chars="998">Naprosto spolehlivě dokáže trh zajistit pouze jediné: uspokojí poptávku toho, kdo více zaplatí. Ekologické zdanění výrobků není za&nbsp;těchto podmínek neproblematickým všelékem na&nbsp;neduhy tržní hrabivosti, jak se&nbsp;domnívají naivnější z&nbsp;ekonomů. Takové zdanění může na&nbsp;jedné straně ještě rychleji vyřadit z&nbsp;konkurence menší výrobce, které dokáže přivést internalizace ekologických dopadů jejich výroby rychle na&nbsp;mizinu. Tím se&nbsp;jen uvolní prostor pro monopoly schopné prosadit svůj diktát i&nbsp;přes vůli těch, kdo by&nbsp;je&nbsp;snad chtěli ekologicky zdaňovat. Na&nbsp;straně druhé trh nemá nic proti tomu, prodat přírodu, její zdroje i&nbsp;poslední zbytky jakžtakž kvalitního prostředí nejbohatším zájemcům. Řešení, jež by&nbsp;mělo spočívat v&nbsp;tom, nechat zaplatit znečišťovatele, tak může vést ke&nbsp;stěží řešitelným problémům. Jediným skutečným řešením je&nbsp;přestat znečišťovat. Právě to&nbsp;je&nbsp;ovšem v&nbsp;podmínkách tržní konkurence zrovna tak obtížné jako v&nbsp;podmínkách direktivně devastované ekonomiky, i&nbsp;když důvody jsou poněkud odlišné.</span></p>
        <p class="chunk" data-nb-ref-number="44" data-nb-words="63" data-nb-chars="496"><span class="idea" data-nb-ref-number="44" id="idea44" data-nb-words="63" data-nb-chars="496">Trh nedokáže regulovat znečištění s&nbsp;ohledem na&nbsp;omezené absorpční schopnosti prostředí. Naopak, se&nbsp;zákonitou nutností přírodní znečištění produkuje a&nbsp;v&nbsp;dlouhodobější perspektivě umocňuje. Základním imperativem tržního chování, jehož respektování je&nbsp;pro každého podnikatele životně důležité, je&nbsp;posilování vlastní pozice v&nbsp;konkurenčním boji za&nbsp;pomoci neustálých výrobních inovací. Na&nbsp;dnešním stupni technického rozvoje se&nbsp;již může jednat zpravidla jen o&nbsp;inovace zprostředkované chemickým průmyslem.</span></p>
        <p class="chunk" data-nb-ref-number="45" data-nb-words="146" data-nb-chars="944"><span class="idea" data-nb-ref-number="45" id="idea45" data-nb-words="146" data-nb-chars="944">Nepřekvapuje, že&nbsp;jen od&nbsp;roku 1990 bylo na&nbsp;světový trh vyvrženo celkem 60 milionů tun nejrůznějších chemikálií. Téhož roku se&nbsp;objevilo na&nbsp;trhu 816 zcela nových chemických sloučenin. Ti, kdo převezmou nové technologie nejrychleji, budou mít po&nbsp;určitou dobu nejvyšší profit. Nezbývá dostatek času na&nbsp;testování všech případných důsledků dlouhodobějšího používání nových sloučenin. Tato skutečnost, je&nbsp;hrozivá, uvážíme-li, že&nbsp;jen velmi málo je&nbsp;známo o&nbsp;možných dopadech na&nbsp;zdraví, které mohou být způsobeny různými kombinacemi více než 65 tisíc chemikálií, jež jsou dnes na&nbsp;trhu dostupné. Například pouze v&nbsp;případě 10&nbsp;% užívaných pesticidů bylo dosud provedeno komplexní testování snad všech rizik, která mohou znamenat pro lidské zdraví. Na&nbsp;druhé straně u&nbsp;téměř 80&nbsp;% chemikálií, které jsou běžně k&nbsp;dostání na&nbsp;trhu, podobné testování chybí a&nbsp;údaje o&nbsp;jejich toxicitě nejsou spolehlivě ověřeny (de la&nbsp;Court 1990:69). Nebyl na&nbsp;to&nbsp;čas. A&nbsp;čas jsou peníze.</span></p>
        <p class="chunk" data-nb-ref-number="46" data-nb-words="47" data-nb-chars="290"><span class="idea" data-nb-ref-number="46" id="idea46" data-nb-words="47" data-nb-chars="290">Neví se&nbsp;přesně ani to, kolik toxických odpadů každoročně produkuje světový chemický průmysl. Na&nbsp;základě dostupných dat se&nbsp;odhaduje, že&nbsp;by&nbsp;to&nbsp;snad mohlo být něco mezi 325 až&nbsp;375 miliony tun. Zároveň je&nbsp;však známo, že&nbsp;dostupná data mohou oficiálně přiznávat pouze menší část skutečného stavu.</span></p>
        <h2 id="vedlejší-důsledky-ekonomického-růstu" class="chunk" data-nb-ref-number="47" data-nb-words="4" data-nb-chars="36"><span class="idea" data-nb-ref-number="47" id="idea47" data-nb-words="4" data-nb-chars="36">Vedlejší důsledky ekonomického růstu</span></h2>
        <p class="chunk" data-nb-ref-number="48" data-nb-words="19" data-nb-chars="156"><span class="idea" data-nb-ref-number="48" id="idea48" data-nb-words="19" data-nb-chars="156">Nejzávažnější ekologické problémy současnosti mají svého společného jmenovatele. Je&nbsp;jím ekonomický růst praktikovaný v&nbsp;prostředí, jehož zdroje jsou omezené.</span></p>
        <p class="chunk" data-nb-ref-number="49" data-nb-words="90" data-nb-chars="659"><span class="idea" data-nb-ref-number="49" id="idea49" data-nb-words="90" data-nb-chars="659">Jako vcelku spolehlivý ukazatel ekonomického růstu může sloužit globální oteplování planety. Především z&nbsp;nafty, uhlí a&nbsp;zemního plynu, tedy z&nbsp;fosilních paliv, které slouží ekonomickému růstu jako pohonná hmota, je&nbsp;do&nbsp;atmosféry Země uvolňováno každoročně přibližně šest milionů tun oxidu uhličitého. Více než jedna čtvrtina těchto emisí je&nbsp;produkována ve&nbsp;Spojených státech, na&nbsp;druhém místě následuje Kanada. Poté, co&nbsp;američtí analytici spočítali, kolik miliard dolarů národního příjmu by&nbsp;každoročně ubylo při zpomalení ekonomického růstu o&nbsp;jedno či&nbsp;dvě procenta, rozhodli američtí politici raději v&nbsp;oteplování klimatu zeměkoule pokračovat (Douthwaite 1992:200).</span></p>
        <p class="chunk" data-nb-ref-number="50" data-nb-words="90" data-nb-chars="648"><span class="idea" data-nb-ref-number="50" id="idea50" data-nb-words="90" data-nb-chars="648">O&nbsp;redukci ozonové vrstvy se&nbsp;zasluhují především freony a&nbsp;další chemikálie, které byly vyvinuty a&nbsp;jsou dosud průmyslově vyráběny s&nbsp;cílem zvýšit hospodářskou prosperitu a&nbsp;dále povznést úroveň masového konzumu. Čtyři pětiny obyvatel planety se&nbsp;sice bez těchto látek obejdou; zvýšený průnik ultrafialového záření je, bohužel, ohrožuje stejně jako nadměrné konzumenty. Vyspělé země podepsaly řadu dohod o&nbsp;radikálním snížení výroby látek poškozujících ozonovou vrstvu. Aby tento šlechetný čin nemohl ohrozit míru jejich ekonomického růstu, exportují freony a&nbsp;jejich výrobu do&nbsp;zemí, které dohody o&nbsp;ochraně ozonové vrstvy nepodepsaly (Douthwaite 1992:184).</span></p>
        <p class="chunk" data-nb-ref-number="51" data-nb-words="65" data-nb-chars="466"><span class="idea" data-nb-ref-number="51" id="idea51" data-nb-words="65" data-nb-chars="466">Osudový úbytek tropických pralesů je&nbsp;mimo jiné důsledkem skutečnosti, že&nbsp;tempo ekonomického růstu předstihlo možnosti prosté regenerace obnovitelných zdrojů. Tempo úbytku pralesů se&nbsp;neustále zrychluje. Jestliže počátkem osmdesátých let mizelo z&nbsp;povrchu planety „pouze“ přibližně 10 milionů hektarů tropických pralesů ročně, pak roku 1990 to&nbsp;již bylo 17 milionů hektarů. Pralesy jsou mýceny ve&nbsp;velkém pro komerční účely a&nbsp;pro potřeby vysokého, leč krátkodobého zisku.</span></p>
        <p class="chunk" data-nb-ref-number="52" data-nb-words="95" data-nb-chars="680"><span class="idea" data-nb-ref-number="52" id="idea52" data-nb-words="95" data-nb-chars="680">Zájmy ekonomického růstu tak z&nbsp;různých stran připravují podmínky pro nastoupení velmi neblahého vývoje. Úbytek značné masy rostlinstva snižuje možnosti redukce oxidu uhličitého v&nbsp;ovzduší, to&nbsp;vede ke&nbsp;zrychlování skleníkového efektu, jenž pak ohrožuje existenci dalších rostlin a&nbsp;zvyšuje mimo jiné riziko vzniku a&nbsp;šíření velkých plošných požárů vyschlé vegetace. Rostoucí ohrožení zbytku rostlinstva i&nbsp;planktonu ve&nbsp;světových oceánech, které lze očekávat v&nbsp;důsledku vzrůstu intenzity ultrafialového záření, může přivodit jen další úbytek kyslíku a&nbsp;nárůst oxidu uhličitého, což dále zrychlí skleníkový efekt a&nbsp;spolu s&nbsp;novými požáry vyschlé planety usnadní další úbytek ozonové vrstvy.</span></p>
        <p class="chunk" data-nb-ref-number="53" data-nb-words="85" data-nb-chars="584"><span class="idea" data-nb-ref-number="53" id="idea53" data-nb-words="85" data-nb-chars="584">Ideologové ekonomického růstu schovávají před podobnými riziky hlavu do&nbsp;písku. Jde o&nbsp;pohodlný a&nbsp;laciný manévr, který je&nbsp;navíc velmi usnadněn tím, že&nbsp;tempo desertifikace se&nbsp;právě nyní dramaticky zrychluje a&nbsp;každým rokem se&nbsp;proměňuje v&nbsp;poušť šest milionů hektarů půdy. Značný podíl na&nbsp;postupující erozi půdy a&nbsp;na šíření pouští má&nbsp;přechod k&nbsp;pěstování monokultur, který byl v&nbsp;ohrožených oblastech v&nbsp;minulosti praktikován kolonialisty, zatímco dnes je&nbsp;vynucován mimo jiné potřebami chudých zemí splácet dluhy za&nbsp;zdaleka ne&nbsp;nezištnou materiální pomoc zprostředkovanou mezinárodními bankami.</span></p>
        <p class="chunk" data-nb-ref-number="54" data-nb-words="122" data-nb-chars="834"><span class="idea" data-nb-ref-number="54" id="idea54" data-nb-words="122" data-nb-chars="834">Ekonomický růst spočívá na&nbsp;předpokladu, podle něhož jsou uměle vyrobené věci cennější než pouhá příroda. Jedině za&nbsp;tohoto předpokladu je&nbsp;myslitelné provozovat „ekologické účetnictví“, tedy snažit se&nbsp;přičítat k&nbsp;cenám výrobků navíc také hodnotu těch částí přírody, které byly výrobou zdevastovány. Pokud bychom vyšli naopak z&nbsp;předpokladu, že&nbsp;hodnota všeho živého je&nbsp;nesouměřitelná s&nbsp;hodnotou výrobků lidských rukou, nemělo by&nbsp;ekologické účetnictví příliš smyslu. V&nbsp;současné době lidstvo totiž ničí denně kolem 140 rostlinných a&nbsp;živočišných druhů. Tento masakr růstu se&nbsp;odehrává opět především jako součást ničení rovníkových pralesů. Právě v&nbsp;nich se&nbsp;vyskytují dvě třetiny známých druhů rostlin, 80&nbsp;% druhů hmyzu, 90&nbsp;% žijících primátů… Také tyto ztráty by&nbsp;bylo nutno započítat do&nbsp;nákladů, jež si&nbsp;provozování ekonomického růstu vyžaduje.</span></p>
        <p class="chunk" data-nb-ref-number="55" data-nb-words="66" data-nb-chars="437"><span class="idea" data-nb-ref-number="55" id="idea55" data-nb-words="66" data-nb-chars="437">Není toho málo, co&nbsp;nám na&nbsp;druhé straně ekonomický růst přináší. Jen země Evropského společenství vyprodukují v&nbsp;rámci svého růstu ročně 2&nbsp;000 milionů tun domácích a&nbsp;průmyslových odpadů, které zamořují půdu, řeky i&nbsp;moře. Aby příliš nesnižovaly celkovou kvalitu života svých obyvatel, odkládají v&nbsp;rostoucí míře tyto odpady na&nbsp;území národů, které ještě nevyspěly natolik, aby se&nbsp;dokázaly zbavit své vlastní špíny podobně elegantním způsobem.</span></p>
        <p class="chunk" data-nb-ref-number="56" data-nb-words="39" data-nb-chars="259"><span class="idea" data-nb-ref-number="56" id="idea56" data-nb-words="39" data-nb-chars="259">Vcelku je&nbsp;zřejmé, že&nbsp;ekonomický růst je&nbsp;možný pouze za&nbsp;předpokladu, že&nbsp;trvale zůstanou zcela či&nbsp;alespoň částečně nezaplaceny ty&nbsp;výdaje, které zatím hradí ze&nbsp;svého příroda. V&nbsp;tomto ohledu žijí naprosto všechny průmyslové společnosti na&nbsp;úkor budoucích generací.</span></p>
        <p class="chunk" data-nb-ref-number="57" data-nb-words="74" data-nb-chars="581"><span class="idea" data-nb-ref-number="57" id="idea57" data-nb-words="74" data-nb-chars="581">Ekologicky nejnáročnější (a přírodě nejméně splacenou) součást ekonomického růstu představuje transport věcí a&nbsp;doprava osob. Tento sektor ekonomiky je&nbsp;ekologicky nejnáročnější a&nbsp;zároveň patří k&nbsp;činnostem nejvíce znečišťujícím. Intenzivní transport je&nbsp;předpokladem i&nbsp;důsledkem rostoucí ekonomické a&nbsp;politické centralizace. Právě do&nbsp;ceny tohoto transportu je&nbsp;zapotřebí zakalkulovat naše dluhy vůči přírodě. Je&nbsp;sem třeba zahrnout nejen náklady na&nbsp;kompenzaci znečištění, které doprava způsobuje, ale též úbytek zdrojů energie, který tento energeticky nejnáročnější sektor reprezentuje.</span></p>
        <p class="chunk" data-nb-ref-number="58" data-nb-words="97" data-nb-chars="671"><span class="idea" data-nb-ref-number="58" id="idea58" data-nb-words="97" data-nb-chars="671">Pokud by&nbsp;se&nbsp;znečištění i&nbsp;cena promrhané energie do&nbsp;nákladů na&nbsp;transport a&nbsp;dopravu skutečně promítly, centralizovaná ekonomika a&nbsp;politika by&nbsp;se&nbsp;v&nbsp;důsledku toho musela vrátit k&nbsp;měřítkům a&nbsp;potřebám nepolitiků. Pokud k&nbsp;takové radikální decentralizaci nedojde, pokud zůstanou zachovány dnešní centralizované systémy, budou tyto útvary nuceny i&nbsp;nadále ignorovat své dluhy vůči přírodě, které narůstají v&nbsp;podobě nákladů na&nbsp;jejich vlastní provoz. Ve&nbsp;svých důsledcích se&nbsp;ovšem bude toto ignorování až&nbsp;do&nbsp;definitivního zhroucení centralizovaných systémů prudce prodražovat, a&nbsp;to spolu s&nbsp;tím, jak poroste jejich energetická náročnost a&nbsp;jak budou klesat absorpční schopnosti přírody.</span></p>
        <p class="chunk" data-nb-ref-number="59" data-nb-words="31" data-nb-chars="207"><span class="idea" data-nb-ref-number="59" id="idea59" data-nb-words="31" data-nb-chars="207">Centralizovaná společnost prostě není schopna platit skutečné náklady na&nbsp;svou centralizaci. Pokud by&nbsp;je&nbsp;i&nbsp;chtěla začít platit, ekonomicky by&nbsp;se&nbsp;zhroutila. Pokud je&nbsp;i&nbsp;nadále platit nebude, zhroutí se&nbsp;příroda.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./az_na_dno_blahobytu_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>