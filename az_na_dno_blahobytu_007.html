<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Úvod: Zplodiny blahobytu">
    <meta name="apple-mobile-web-app-capable" content="yes">
    <title>Úvod: Zplodiny blahobytu</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./az_na_dno_blahobytu_006.html">
    <link rel="next" href="./az_na_dno_blahobytu_008.html">
    <meta name="nb-order" content="3">
    <link rel="self" href="az_na_dno_blahobytu_007.html">
    <meta name="nb-identifier" content="keller-az-na-dno-blahobytu-7ed3778">
    <meta name="nb-role" content="chapter">
  </head>
  <body data-nb-words="1919" data-nb-chars="12947" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="az_na_dno_blahobytu_006.html">Předmluva ke druhému vydání</a></li>
        <li><a href="az_na_dno_blahobytu_007.html">Úvod: Zplodiny blahobytu</a></li>
        <li><a href="az_na_dno_blahobytu_008.html">Trh, ekonomický růst a&nbsp;příroda</a>
          <ol class="headings-toc">
            <li><a href="az_na_dno_blahobytu_008.html#iluze-růstu">Iluze růstu</a></li>
            <li><a href="az_na_dno_blahobytu_008.html#růst-anebo-kolaps">Růst, anebo kolaps</a></li>
            <li><a href="az_na_dno_blahobytu_008.html#růst-achudoba">Růst a&nbsp;chudoba</a></li>
            <li><a href="az_na_dno_blahobytu_008.html#ekonomický-růst-atřetí-svět">Ekonomický růst a&nbsp;třetí svět</a></li>
            <li><a href="az_na_dno_blahobytu_008.html#ekonomický-růst-adevastace-přírody">Ekonomický růst a&nbsp;devastace přírody</a></li>
            <li><a href="az_na_dno_blahobytu_008.html#vedlejší-důsledky-ekonomického-růstu">Vedlejší důsledky ekonomického růstu</a></li>
          </ol>
        </li>
        <li><a href="az_na_dno_blahobytu_009.html">Potřeby, konzum a&nbsp;příroda</a>
          <ol class="headings-toc">
            <li><a href="az_na_dno_blahobytu_009.html#potřeby-přirozené-apotřeby-vynucené">Potřeby přirozené a&nbsp;potřeby vynucené</a></li>
            <li><a href="az_na_dno_blahobytu_009.html#potřeby-trhu">Potřeby trhu</a></li>
            <li><a href="az_na_dno_blahobytu_009.html#konzum-jako-azyl">Konzum jako azyl</a></li>
            <li><a href="az_na_dno_blahobytu_009.html#automobil-jako-droga">Automobil jako droga</a></li>
            <li><a href="az_na_dno_blahobytu_009.html#potřeby-politického-režimu">Potřeby politického režimu</a></li>
            <li><a href="az_na_dno_blahobytu_009.html#konzum-vpařeništi">Konzum v&nbsp;pařeništi</a></li>
            <li><a href="az_na_dno_blahobytu_009.html#případ-mcdonalds">Případ McDonald’s</a></li>
          </ol>
        </li>
        <li><a href="az_na_dno_blahobytu_010.html">Politická moc a&nbsp;příroda</a>
          <ol class="headings-toc">
            <li><a href="az_na_dno_blahobytu_010.html#kontraproduktivita-národních-států">Kontraproduktivita národních států</a></li>
            <li><a href="az_na_dno_blahobytu_010.html#masová-demokracie-apříroda">Masová demokracie a&nbsp;příroda</a></li>
            <li><a href="az_na_dno_blahobytu_010.html#profesionálové-politiky-apolitičtí-analfabeti">Profesionálové politiky a&nbsp;političtí analfabeti</a></li>
            <li><a href="az_na_dno_blahobytu_010.html#šance-přírody-vsoupeření-politických-stran">Šance přírody v&nbsp;soupeření politických stran</a></li>
            <li><a href="az_na_dno_blahobytu_010.html#všechny-strany-jsou-konzervativní">Všechny strany jsou konzervativní</a></li>
            <li><a href="az_na_dno_blahobytu_010.html#televize-jako-symbol-pasivní-demokracie">Televize jako symbol pasivní demokracie</a></li>
          </ol>
        </li>
        <li><a href="az_na_dno_blahobytu_011.html">Reálný socialismus jako přírodní pohroma a&nbsp;krize státu blahobytu</a>
          <ol class="headings-toc">
            <li><a href="az_na_dno_blahobytu_011.html#kapitalismus-versus-socialismus">Kapitalismus versus socialismus:</a></li>
            <li><a href="az_na_dno_blahobytu_011.html#peníze-aúřad">Peníze a&nbsp;úřad</a></li>
            <li><a href="az_na_dno_blahobytu_011.html#devastace-páchnoucí-adevastace-voňavá">Devastace páchnoucí a&nbsp;devastace voňavá</a></li>
          </ol>
        </li>
        <li><a href="az_na_dno_blahobytu_012.html">Zablokované řešení: Společnost v&nbsp;hypnóze</a></li>
        <li><a href="az_na_dno_blahobytu_013.html">Výzva k&nbsp;přežití: Decentralizace</a>
          <ol class="headings-toc">
            <li><a href="az_na_dno_blahobytu_013.html#neviditelná-ruka-konzumu">Neviditelná ruka konzumu</a></li>
            <li><a href="az_na_dno_blahobytu_013.html#decentralizace-podle-přírody">Decentralizace podle přírody</a></li>
            <li><a href="az_na_dno_blahobytu_013.html#raději-život-než-blahobyt">Raději život než blahobyt</a></li>
          </ol>
        </li>
        <li><a href="az_na_dno_blahobytu_014.html">Místo doslovu</a></li>
        <li><a href="az_na_dno_blahobytu_015.html">Shrnutí</a></li>
        <li><a href="az_na_dno_blahobytu_016.html">Literatura</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./az_na_dno_blahobytu_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="24"><span class="idea" data-nb-ref-number="1" id="idea1" data-nb-words="3" data-nb-chars="24">Úvod: Zplodiny blahobytu</span></h1>
        <p class="chunk" data-nb-ref-number="2" data-nb-words="51" data-nb-chars="323"><span class="idea" data-nb-ref-number="2" id="idea2" data-nb-words="51" data-nb-chars="323">Heslem dne je&nbsp;prosperita. Ekonomové a&nbsp;politici bez ohledu na&nbsp;stranickou příslušnost slibují svým voličům více štěstí, více blahobytu, více prosperity. Zaklínadlo prosperity k&nbsp;nám promlouvá z&nbsp;rádia, zubí se&nbsp;na&nbsp;nás z&nbsp;televize a&nbsp;mává na&nbsp;nás z&nbsp;plakátů, z&nbsp;nichž ještě včera civěly neméně stupidní reklamy na&nbsp;vyspělý socialismus.</span></p>
        <p class="chunk" data-nb-ref-number="3" data-nb-words="59" data-nb-chars="376"><span class="idea" data-nb-ref-number="3" id="idea3" data-nb-words="59" data-nb-chars="376">Nikdo se&nbsp;příliš neobtěžuje objasnit, co&nbsp;vlastně ona magická prosperita znamená, jaký je&nbsp;účet, který za&nbsp;ni&nbsp;bude třeba zaplatit, a&nbsp;jaké jsou vůbec šance lidí přežít důsledky slibovaného blahobytu. Údaje o&nbsp;odvrácené straně prosperity se&nbsp;již nevešly na&nbsp;rozjásané plakáty a&nbsp;nevešly se&nbsp;ani do&nbsp;vysílacích časů reklamami přetížených médií. Je&nbsp;to&nbsp;škoda, neboť tyto údaje jsou výmluvné.</span></p>
        <p class="chunk" data-nb-ref-number="4" data-nb-words="122" data-nb-chars="816"><span class="idea" data-nb-ref-number="4" id="idea4" data-nb-words="122" data-nb-chars="816">V&nbsp;roce 1992 vymírá denně na&nbsp;planetě, která patří politikům a&nbsp;ekonomům, nejméně 140 rostlinných a&nbsp;živočišných druhů. Tyto druhy již v&nbsp;budoucím ráji prosperity zaručeně nenalezneme. Většina je&nbsp;jich likvidována v&nbsp;důsledku masového ničení dříve nezměrných pralesů, jichž letos opět ubylo 17 milionů hektarů. Plocha obětovaná pouštím se&nbsp;tak opět zvětšila o&nbsp;rozlohu celého Rakouska. V&nbsp;příštím roce tomu bude nejinak. Za&nbsp;uplynulý rok přibylo téměř 100 milionů obyvatel na&nbsp;planetě zmenšované pouštěmi. Devíti desetin z&nbsp;nich se&nbsp;prosperita určitě týkat nebude. Koncentrace oxidu uhličitého v&nbsp;atmosféře opět stoupla a&nbsp;zemský povrch se&nbsp;zase o&nbsp;něco více rozpálil. Ochranná ozonová vrstva nad ním naopak dále slábne, a&nbsp;to tempem, které dvojnásobně překračuje rychlost předvídanou vědci ještě koncem osmdesátých let (Brown 1992:3).</span></p>
        <p class="chunk" data-nb-ref-number="5" data-nb-words="80" data-nb-chars="543"><span class="idea" data-nb-ref-number="5" id="idea5" data-nb-words="80" data-nb-chars="543">Stav světa se&nbsp;zhoršuje působením zplodin naší prosperity a&nbsp;situace dosáhla rozměrů, kdy další zplodiny blahobytu již ohrožují prosté přežití. V&nbsp;této situaci politici a&nbsp;ekonomové volají po&nbsp;urychlení ekonomického růstu, slibují ještě větší blahobyt a&nbsp;zaklínají se&nbsp;novými a&nbsp;nebývalými perspektivami. Toto šílenství se&nbsp;stalo běžnou normou politické kultury. Lidé, kteří vyzývají lidstvo k&nbsp;tomu, aby spáchalo ekologickou sebevraždu, jsou odměňováni čestnými doktoráty. Téměř nikdo se&nbsp;tomu nediví, všichni se&nbsp;již těší na&nbsp;to, jaké to&nbsp;bude. Prý super.</span></p>
        <p class="chunk" data-nb-ref-number="6" data-nb-words="30" data-nb-chars="207"><span class="idea" data-nb-ref-number="6" id="idea6" data-nb-words="30" data-nb-chars="207">Skupinky těch, kteří říkají nepříjemnou pravdu a&nbsp;varují, jsou označovány za&nbsp;podivíny, o&nbsp;které se&nbsp;v&nbsp;lepším případě zajímají šprýmaři z&nbsp;humoristických časopisů, v&nbsp;případě horším tajná policie, která nežertuje.</span></p>
        <p class="chunk" data-nb-ref-number="7" data-nb-words="83" data-nb-chars="596"><span class="idea" data-nb-ref-number="7" id="idea7" data-nb-words="83" data-nb-chars="596">Není cílem této práce inventarizovat podrobně všechny pohromy, které teprve ve&nbsp;svém celku dávají smutný obraz dnešní ekologické situace. Takové přehledy samozřejmě existují a&nbsp;po čistě technické stránce lze k&nbsp;nim stěží něco nového dodat. Kromě údajů o&nbsp;skleníkovém efektu, o&nbsp;úbytku ozonové vrstvy, o&nbsp;mizení tropických pralesů, erozi úrodné půdy, mizení rostlinných a&nbsp;živočišných druhů, obsahují údaje o&nbsp;vymírání celých podvyživených národů, referují o&nbsp;nárůstu odpadu všeho druhu, včetně odpadů jaderných, o&nbsp;průmyslovém šíření tisíců nových chemikálií, o&nbsp;záhadných genetických vývojových programech.</span></p>
        <p class="chunk" data-nb-ref-number="8" data-nb-words="124" data-nb-chars="790"><span class="idea" data-nb-ref-number="8" id="idea8" data-nb-words="124" data-nb-chars="790">Nebudeme již posté popisovat, co&nbsp;se&nbsp;děje s&nbsp;přírodou. Spíše se&nbsp;pokusíme hledat odpověď na&nbsp;otázku, proč se&nbsp;to&nbsp;vlastně děje. Avšak hlavně se&nbsp;soustředíme na&nbsp;věc zdaleka nejpodivuhodnější&nbsp;– proč se&nbsp;s&nbsp;tím nic neděje? Jak je&nbsp;možné, že&nbsp;lidé, i&nbsp;když tuší, anebo dokonce vědí, že&nbsp;jim zcela bezprostředně hrozí velké nebezpečí, činí tak neuvěřitelně málo pro to, aby toto nebezpečí odvrátili. Co&nbsp;způsobilo, že&nbsp;místo toho probíhají v&nbsp;lehce euforickém transu dost možná poslední etapou svých dějin? Co&nbsp;je&nbsp;dokázalo zhypnotizovat natolik, že&nbsp;jednají vzhledem k&nbsp;hrozícímu nebezpečí zcela iracionálně a&nbsp;pokračují v&nbsp;tom, co&nbsp;měli již dávno zastavit? Jak je&nbsp;vůbec možné, že&nbsp;mechanismy pudu sebezáchovy, které v&nbsp;individuálních případech působí vcelku spolehlivě, v&nbsp;případě lidstva jako celku žalostně selhávají?</span></p>
        <p class="chunk" data-nb-ref-number="9" data-nb-words="122" data-nb-chars="838"><span class="idea" data-nb-ref-number="9" id="idea9" data-nb-words="122" data-nb-chars="838">Ilustrativní je&nbsp;v&nbsp;této souvislosti krátká, ale poučná historie freonů (dále jen CFC). Vynalezl je&nbsp;roku 1930 Thomas Midgley. Jejich nejedovatost, nehořlavost a&nbsp;výjimečná stabilita je&nbsp;předurčovaly k&nbsp;využití při výrobě zboží masové spotřeby. Téměř čtyřicet let sloužily ke&nbsp;všeobecné spokojenosti všech uživatelů ledniček. Jsou vyráběny dodnes, i&nbsp;když na&nbsp;rozdíl od&nbsp;třicátých let bezpečně víme, že&nbsp;„zřetelný nárůst četnosti rakoviny kůže, nárůst počtu těžkých očních onemocnění, zeslabení imunitního systému, značný pokles výnosu četných zemědělských plodin s&nbsp;vážnými důsledky pro výživu světové populace, stejně tak jako dramatické účinky na&nbsp;mořský plankton&nbsp;– to&nbsp;vše jsou vysoce pravděpodobné důsledky úbytku ozonu, který lze pozorovat již dnes a&nbsp;který v&nbsp;našich zeměpisných šířkách činí v&nbsp;zimním období 10 až&nbsp;15&nbsp;%“ (Crutzen, Müller 1988:233).</span></p>
        <p class="chunk" data-nb-ref-number="10" data-nb-words="42" data-nb-chars="307"><span class="idea" data-nb-ref-number="10" id="idea10" data-nb-words="42" data-nb-chars="307">Již koncem šedesátých let zaznamenal renomovaný vědec James Lovelock, autor hypotézy Gaia, pozvolné přibývání freonů v&nbsp;přírodě. Nekonstatoval tehdy ještě jejich škodlivost. Na&nbsp;tu&nbsp;upozornili zcela jednoznačně a&nbsp;otevřeně američtí badatelé Molina a&nbsp;Rowland. Učinili tak roku 1974, tedy před dvěma desetiletími.</span></p>
        <p class="chunk" data-nb-ref-number="11" data-nb-words="194" data-nb-chars="1303"><span class="idea" data-nb-ref-number="11" id="idea11" data-nb-words="194" data-nb-chars="1303">Tehdy se&nbsp;nestalo téměř nic. Proto dnes ničí ozonovou vrstvu nad námi sloučeniny vyrobené a&nbsp;uvolněné v&nbsp;době, kdy oba badatelé poprvé upozornili na&nbsp;jejich zcela výjimečnou nebezpečnost. Postup proti výrobě těchto plynů je&nbsp;právě tak pomalý, jako jejich vzestup do&nbsp;horních vrstev atmosféry. Trval déle než 15 let. I&nbsp;když badatelé placení firmou DuPont v&nbsp;polovině sedmdesátých let snášeli důkazy o&nbsp;naprosté neškodnosti freonů, halonů a&nbsp;příbuzných sloučenin, vlády Spojených států (roku 1978), Kanady (1979) a&nbsp;Švédska (1979) jejich užívání omezily alespoň částečně. Jiné země jednaly mnohem rozvážněji. Zatímco Spojené státy zakázaly výrobu sprejů, odborníkům britského chemického koncernu ICI se&nbsp;podařilo přesvědčit vládu Velké Británie, že&nbsp;užití navrhovaných náhražek by&nbsp;bylo příliš nebezpečné. V&nbsp;zájmu většího bezpečí nás všech tedy výroba CFC pokračovala a&nbsp;počátkem osmdesátých let mohly firmy DuPont a&nbsp;ICI opět omezit nákladné výzkumné programy vývoje alternativních látek. Ještě v&nbsp;červnu 1984 se&nbsp;na&nbsp;stránkách německého tisku táže firma Aerosole: „Musela ta&nbsp;hysterie kolem ozonu vůbec být?“ Zástupce firmy ujišťuje, že&nbsp;vědci se&nbsp;od&nbsp;počátku mýlili ve&nbsp;svých od­sudcích freonů, a&nbsp;slibuje, že&nbsp;firma bude pokračovat ve&nbsp;výrobě sprejů s&nbsp;freony, neboť právě ony, jak známo, naše životní prostředí ochrání nejlépe.</span></p>
        <p class="chunk" data-nb-ref-number="12" data-nb-words="100" data-nb-chars="676"><span class="idea" data-nb-ref-number="12" id="idea12" data-nb-words="100" data-nb-chars="676">O&nbsp;rok později, v&nbsp;květnu 1985, anglický polární vědec Joe Farman oznámil, že&nbsp;ozonová vrstva nad Antarktidou se&nbsp;již několik let rychle zmenšuje. Podal by&nbsp;svou zprávu dřív, ale chyběly mu&nbsp;přesnější přístroje. Když zprávu konečně dodal, ležela řadu měsíců v&nbsp;redakčním stole jednoho vědeckého časopisu. Výrobci CFC ve&nbsp;Spojených státech okamžitě Farmanovu zprávu zpochybnili a&nbsp;úbytek ozonu nad Antarktidou prohlásili jen za&nbsp;přechodnou anomálii. Druhý největší výrobce CFC v&nbsp;USA, firma Allied Signal, rozšiřuje roku 1986 svoji produkci a&nbsp;přesvědčuje výrobce počítačů, aby čistili elektroniku novým výrobkem CFC 113. Západoevropské země téhož roku produkují téměř půl milionu tun CFC.</span></p>
        <p class="chunk" data-nb-ref-number="13" data-nb-words="83" data-nb-chars="559"><span class="idea" data-nb-ref-number="13" id="idea13" data-nb-words="83" data-nb-chars="559">Přesně tři roky poté, co&nbsp;ve&nbsp;Vídni proběhla mezinárodní konference na&nbsp;ochranu ozonové vrstvy, tvrdí v&nbsp;dubnu 1988 firma DuPont, že&nbsp;„výsledky vědeckých výzkumů nehovoří pro dramatickou redukci výroby CFC. Ve&nbsp;skutečnosti poslední pozorování ukazují, že&nbsp;nad USA dochází k&nbsp;ústupu slunečního ultrafialového záření“ (Douthwaite 1992:181). Ve&nbsp;stejné době prodávají americké firmy Indii zařízení pro výrobu ledniček chlazených CFC. To&nbsp;vše jen několik měsíců před tím, než vstoupí v&nbsp;platnost Montrealský protokol, který požaduje snížit výrobu freonů do&nbsp;roku 2000 o&nbsp;50&nbsp;%.</span></p>
        <p class="chunk" data-nb-ref-number="14" data-nb-words="29" data-nb-chars="187"><span class="idea" data-nb-ref-number="14" id="idea14" data-nb-words="29" data-nb-chars="187">I&nbsp;když jsou v&nbsp;Londýně roku 1990 opatření Montrealského protokolu dále zpřísněna (požadují zastavit do&nbsp;roku 2000 veškerou výrobu freonů), brzy se&nbsp;ukazuje, že&nbsp;i&nbsp;tento krok byl nedostatečný.</span></p>
        <p class="chunk" data-nb-ref-number="15" data-nb-words="52" data-nb-chars="321"><span class="idea" data-nb-ref-number="15" id="idea15" data-nb-words="52" data-nb-chars="321">V&nbsp;dubnu 1991 je&nbsp;konstatováno, že&nbsp;v&nbsp;průběhu osmdesátých let ubylo dvakrát více ozonu, než vědci předpokládali. Ani toto varování nedokázalo výrobu CFC zastavit. Firma DuPont trvá na&nbsp;postupném omezování výroby až&nbsp;do&nbsp;roku 2000, Firma ICI dělá gesto a&nbsp;je ochotna uvažovat o&nbsp;zastavení výroby vražedných látek již do&nbsp;roku 1997.</span></p>
        <p class="chunk" data-nb-ref-number="16" data-nb-words="103" data-nb-chars="663"><span class="idea" data-nb-ref-number="16" id="idea16" data-nb-words="103" data-nb-chars="663">Zimní sezóna 1991/1992 přinesla drastický, i&nbsp;když tentokrát ještě přechodný, úbytek ozonové vrstvy nad Evropou. Začátkem roku 1992 prach ze&nbsp;sopky Pinatubo na&nbsp;Filipínách zvýšil působení CFC, takže přechodně ubyla značná část ozonové vrstvy dokonce i&nbsp;nad Severní Amerikou. Pod dojmem této tragédie přichází prezident Bush s&nbsp;iniciativou zrušit výrobu CFC ve&nbsp;Spojených státech do&nbsp;roku 1995. Již podle stavu z&nbsp;roku 1991 lze ovšem očekávat jen v&nbsp;USA v&nbsp;průběhu příštího půlstoletí vzrůst výskytu rakoviny kůže o&nbsp;12&nbsp;milionů případů. Úbytek planktonu, který byl potvrzen roku 1991 v&nbsp;jižních mořích, však naznačuje, že&nbsp;to&nbsp;nebude rakovina kůže, nač se&nbsp;bude především umírat.</span></p>
        <p class="chunk" data-nb-ref-number="17" data-nb-words="89" data-nb-chars="581"><span class="idea" data-nb-ref-number="17" id="idea17" data-nb-words="89" data-nb-chars="581">Pokud skutečně USA jako největší výrobce freonů zastaví jejich výrobu do&nbsp;roku 1995, nemusí to&nbsp;ještě mnoho znamenat. Již roku 1988 uzavřeli ministři životního prostředí (!) Evropského společenství dohodu (tzv. „burden sharing“), podle níž se&nbsp;omezování výroby CFC týká jednotlivých zemí, a&nbsp;nemůže tedy být bráněno tomu, aby země s&nbsp;menší výrobou svoji výrobu rozšiřovaly. Tato dohoda umožňuje firmě DuPont otevřít nové provozy v&nbsp;Lucembursku, které až&nbsp;dosud produkovalo freonů směšně málo&nbsp;– pouhých 170 tun ročně. Firma DuPont k&nbsp;tomuto množství přidá velkoryse dalších 1&nbsp;000 tun ročně.</span></p>
        <p class="chunk" data-nb-ref-number="18" data-nb-words="34" data-nb-chars="221"><span class="idea" data-nb-ref-number="18" id="idea18" data-nb-words="34" data-nb-chars="221">I&nbsp;v&nbsp;případě, že&nbsp;by&nbsp;výroba freonů byla zastavena okamžitě, úbytek ozonu a&nbsp;doprovodné sílení tvrdého ultrafialového záření bude pokračovat ještě desítky let. Ani tato vize nedokáže přimět politiky a&nbsp;výrobce k&nbsp;rázným krokům.</span></p>
        <p class="chunk" data-nb-ref-number="19" data-nb-words="86" data-nb-chars="594"><span class="idea" data-nb-ref-number="19" id="idea19" data-nb-words="86" data-nb-chars="594">Stručná historie výroby freonů zřetelně ukazuje dvojvrstevnatost postupující ekologické krize. Nejde v&nbsp;ní totiž pouze o&nbsp;to, že&nbsp;společnost ničí přírodu, že&nbsp;vyčerpává její zdroje a&nbsp;zamořuje prostředí, které až&nbsp;dosud sloužilo k&nbsp;životu. Druhá a&nbsp;snad ještě záludnější stránka celé věci spočívá v&nbsp;tom, že&nbsp;sama společnost zároveň vytváří mechanismy, které dokáží vcelku spolehlivě odvádět pozornost právě od&nbsp;tohoto jejího počínání. Moderní společnost vytváří mechanismy, které dokáží hypnotizovat její členy do&nbsp;té&nbsp;míry, že&nbsp;slepou uličku vývoje vnímají jako cestu jedině správnou a&nbsp;vysoce perspektivní.</span></p>
        <p class="chunk" data-nb-ref-number="20" data-nb-words="115" data-nb-chars="796"><span class="idea" data-nb-ref-number="20" id="idea20" data-nb-words="115" data-nb-chars="796">Skutečná hloubka dnešní ekologické krize tedy nespočívá pouze v&nbsp;tom, že&nbsp;společnost ničí přírodu. Spočívá navíc v&nbsp;tom (a tato dimenze je&nbsp;pro naši šanci na&nbsp;přežití možná podstatnější), že&nbsp;příroda je&nbsp;ničena společností, která nedokáže evidentní důkazy o&nbsp;sebevražednosti svého počínání pochopit jako signály ke&nbsp;změně svého jednání. Moderní společnost je&nbsp;postavena na&nbsp;principech, které blokují projevy jejího pudu sebezáchovy. Takzvané vyspělé společnosti se&nbsp;liší od&nbsp;civilizací předchozích nejen tím, že&nbsp;mohou být stěží rozvráceny svými sousedy, tedy zvnějšku, jak se&nbsp;to&nbsp;zcela běžně stávalo kulturám v&nbsp;minulosti. Vyspělé společnosti představují unikát také v&nbsp;tom, že&nbsp;nutně, nezmění-li radikálně způsob svého fungování, budou rozvráceny v&nbsp;důsledku fungování právě těch principů, na&nbsp;nichž jsou založeny.</span></p>
        <p class="chunk" data-nb-ref-number="21" data-nb-words="103" data-nb-chars="747"><span class="idea" data-nb-ref-number="21" id="idea21" data-nb-words="103" data-nb-chars="747">Jedná se&nbsp;především o&nbsp;princip ekonomického růstu, který je&nbsp;úzce a&nbsp;mnohonásobně provázán s&nbsp;mechanismy tržní ekonomiky, dále o&nbsp;princip pasivní demokracie, který se&nbsp;vyvinul v&nbsp;souvislosti s&nbsp;fungováním politických stran, a&nbsp;konečně o&nbsp;princip konzumního stylu života, jenž úzce souvisí s&nbsp;charakterem společnosti středních vrstev. Tržní růst, pasivní demokracie a&nbsp;konzumní styl života vznikly v&nbsp;různých historických souvislostech, dnes se&nbsp;však prolínají a&nbsp;ve svém negativním působení na&nbsp;životní prostředí se&nbsp;navzájem umocňují. Jejich společným jmenovatelem je&nbsp;snaha dosáhnout, udržet a&nbsp;maximalizovat blahobyt. Blahobyt je&nbsp;hnacím prvkem ekonomiky trhu, vystupuje jako základní legitimizační prvek pasivních demokracií a&nbsp;je synonymem konzumního stylu života.</span></p>
        <p class="chunk" data-nb-ref-number="22" data-nb-words="59" data-nb-chars="394"><span class="idea" data-nb-ref-number="22" id="idea22" data-nb-words="59" data-nb-chars="394">Volba, před kterou dnes stojíme, je&nbsp;osudová. Pokud se&nbsp;nezřekneme blahobytu, sami máme možná ještě šanci nějak dožít; budoucí generace již takovou šanci mít nebudou. Pokud se&nbsp;proti blahobytu postavíme, může to&nbsp;zničit tržní systém v&nbsp;jeho dnešní podobě, zcela jistě to&nbsp;způsobí legitimační krizi pasivní demokracie a&nbsp;pochopitelně to&nbsp;zruší možnost praktikovat v&nbsp;masovém měřítku konzumní styl života.</span></p>
        <p class="chunk" data-nb-ref-number="23" data-nb-words="156" data-nb-chars="1085"><span class="idea" data-nb-ref-number="23" id="idea23" data-nb-words="156" data-nb-chars="1085">Jsou lidé, kteří tvrdí (a někteří z&nbsp;nich si&nbsp;to&nbsp;snad dokonce i&nbsp;myslí), že&nbsp;lze zachránit obojí. Žádná fakta o&nbsp;akutním stavu přírody nedokáží zpochybnit jejich víru v&nbsp;to, že&nbsp;přírodu zachrání, budou-li používat recyklovaný toaletní papír. Připomene-li jim někdo tisíce druhů rostlin a&nbsp;živočichů, které člověk vyhubil, vyjmenují snad všechny, které ještě zbývají. Hovoří zasněně o&nbsp;rozumných úsporách energie, recyklaci a&nbsp;filtrech, které jednou umocní všechno napravit. Jejich snaha zachránit planetu alespoň částečně je&nbsp;dojemná, ale nebezpečná. „Z&nbsp;hlediska drastických změn, které musí nastat, máme-li přežít, jsou mnohé aktivity dnešních environmentalistů triviální&nbsp;– a&nbsp;co je&nbsp;horšího, stávají se&nbsp;překážkami našeho prohlédnutí. Jakkoli jsou snahy o&nbsp;větší důraz na&nbsp;veřejnou dopravu, recyklaci, méně škodlivé obaly, více veřejné zeleně, o&nbsp;filtry na&nbsp;komínech apod. samy o&nbsp;sobě hodnotné, zastírají nutnost osvobodit se&nbsp;od&nbsp;destruktivního produktivismu vcelku. Z&nbsp;čistě ekologického hlediska už&nbsp;nezbývá žádný čas ani prostor pro čistější výrobu a&nbsp;recyklaci přebytečných věcí“ (Hoogendijk 1991:89).</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./az_na_dno_blahobytu_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>