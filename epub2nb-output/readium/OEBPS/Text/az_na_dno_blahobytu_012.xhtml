<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>az_na_dno_blahobytu-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="az_na_dno_blahobytu-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_uroven2_kapitola ParaOverride-1">Zablokované řešení: <br/>Společnost v&#160;hypnóze</p>
			<p class="MLP_text_bez1radku ParaOverride-1">Na nástupu hrozivé ekologické krize, jehož jsme dnes přímými svědky, není zhola nic překvapivého. Bylo by naopak s&#160;podivem, pokud by chování moderní společnosti, která zcela bez zábran drancuje prokazatelně omezené zdroje přírody, nakonec vedlo k&#160;výsledkům méně zoufalým. Na smutné situaci, do níž jsme se narodili, je však nepochopitelné něco zcela jiného. Jak je možné, že lidstvo, které se považuje za vrchol evoluce rozumu, se v&#160;nastupující krizi nepřestává chovat zcela neadekvátně? Lidé velice dobře tuší, že jejich přežití je ohroženo. Ten, kdo chce, může si opatřit dostatek informací, které mu oprávněnost jeho tušení exaktně potvrdí. Nikdo dokonce ani lidem neupírá svobodu začít ihned jednat tak, aby jejich šance na přežití již dále neklesaly. Přesto lidstvo v&#160;celku nedělá pro svou záchranu téměř nic. Existují tisíce neskonale malichernějších problémů, pro které jsou lidé ochotni strádat, stávkovat, válčit, obětovat životy druhých i&#160;životy své. Vůči hrozbě definitivního zániku však stojí všichni tito odvážní bojovníci prakticky nečinně. Jako kdyby pud sebezáchovy v&#160;případě lidstva jako celku nepochopitelně selhával.</p>
			<p class="MLP_text ParaOverride-1">Toto tajemné selhávání, které uvádí lidstvo do strnulého stavu hypnózy právě v&#160;době, kdy by mělo začít jednat co nejrozhodněji, je podle našeho názoru jen dalším z&#160;řady neblahých důsledků přílišné centralizace moderní společnosti. Zhoubné důsledky centralizace se nevyčerpávají v&#160;enormním plýtvání zdroji všeho druhu, které se stalo vedlejším produktem chodu byrokratických mašinérií, včetně té státní. Nevyčerpávají se ani systematickým blokováním všech pokusů skupin a&#160;institucí o&#160;větší emancipaci a&#160;autonomii. Neméně závažné dopady má přílišná centralizace i&#160;na oblast mentality společnosti.</p>
			<p class="MLP_text ParaOverride-1">Centralizovaná moc, která chce řešit všechny problémy člověka za něho, vyvolává v&#160;lidech nebezpečnou iluzi, že je toho skutečně schopna. V&#160;rozhovorech o&#160;ozonové díře či skleníkovém efektu bývá nejčastější reakcí dotázaných odpověď: „Vždyť oni už to nějak zařídí.“ Centralizovaná moc tak dlouho sugerovala svým poddaným a&#160;později poddaným občanům, že právě ona je kompetentní vyřešit vše za ně samotné, že její oběti na ni spoléhají i&#160;v&#160;situaci, vůči které je tato moc nejen bezbranná, ale dokonce ji svým marnotratným fungováním jen ještě dále zhoršuje. Řadový občan věří, že záchranu planety musí mít přece někdo na starosti, když mnohem malichernější věci vždy někdo ve svém referátě má. Ale ti, kdo v&#160;čele velkých organizací za něho rozhodují, ani ti, kdo ho v&#160;čele států nezištně reprezentují, mu neprozradí, že by se právě v&#160;téhle důležité věci na ně raději neměl příliš spoléhat. Neporadí mu to, neboť by riskovali, že se na ně přestane spoléhat i&#160;ve věcech ostatních a&#160;pro přežití méně důležitých.</p>
			<p class="MLP_text ParaOverride-1">Jak vypadá konkrétně ona do krajnosti centralizovaná moc, která si bere pod patronát občany a&#160;dokonce i&#160;celé státy, aniž by dokázala zvýšit jejich vyhlídky do budoucna? Je to moc, která vznikla kombinací obou prvků kontroly, s&#160;nimiž jsme se již seznámili, tedy úřadu a&#160;peněz. O&#160;propojení obou principů se od konce druhé světové války s&#160;impozantním, avšak přechodným úspěchem pokusily státy blahobytu. Po velmi slibném nástupu, kdy během padesátých a&#160;šedesátých let vzrostla průměrná životní úroveň v&#160;těchto zemích historicky zcela ojedinělým způsobem, přichází od let sedmdesátých znatelné rozčarování. Průměrná životní úroveň je sice stále neobyčejně vysoká (tak vysoká, že působí jako zaručený uspávací prostředek a&#160;odvrací pozornost běžných konzumentů od prvních signálů ohlašující se ekologické krize), její udržování však odčerpává neúměrně vysoký podíl vytvořeného hrubého národního produktu. I&#160;pokud bychom odhlédli od ekologické neudržitelnosti perfektního sociálního zajištění, jež je v&#160;nejvyspělejších zemích poskytováno masově, zcela zřejmá je jeho neudržitelnost ekonomická. Sociální výdaje pohlcují ty prostředky, bez jejichž investování není ekonomika schopna udržovat dosaženou výši sociálních výdajů. V&#160;době, kdy se Česko-Slovensko vydává na cestu za prosperitou, vědí ekonomové a&#160;politici západních zemí, že pro jejich společnosti prosperita pozvolna končí a&#160;nastává období utahování opasků. Pečovatelský stát, ve kterém úřad měl přerozdělovat peníze všem potřebným, začíná vytvářet více problémů, než kolik je jich schopen řešit. Ústup od jeho ideálů nastává postupně, zdá se však, že nevratně. Švédsko omezuje výši nemocenských dávek, v&#160;Německu rostou poplatky, jež si musí za lékařské ošetření hradit sami pa­cienti, Holandsko přestává platit umělecká stipendia tak velkoryse jako dříve. Po těchto prvních krocích budou následovat další.</p>
			<p class="MLP_text ParaOverride-1">Neúspěch snahy o&#160;spojení peněz a&#160;úřadu na úrovni národního státu je jen dalším důkazem toho, že instituce suverénních států přestává být vhodným nástrojem pro řešení zásadních problémů. Ve skutečnosti se dnes suverénní stát stává institucí folklórní. Při veselé muzice v&#160;podobě státní hymny křepčí šohajové v&#160;kravatách kolem žerdí se státními vlajkami. Je v&#160;podstatě jedno, kolik je právě teď na zeměkouli států, neboť na úrovni drtivé většiny z&#160;nich se o&#160;důležitých věcech stejně nerozhoduje. Národní stát se nepozorovaně přeměnil z&#160;vrcholného nástroje řešení problémů určitého teritoria pouze v&#160;další z&#160;hypnotizujících médií, které spolehlivě dokáží odvrátit pozornost přihlížejícího publika od problémů skutečně důležitých.</p>
			<p class="MLP_text ParaOverride-1">Nejde o&#160;to, že by snad někdo záměrně bránil lidem uvědomovat si naprostou prioritu ekologie před všemi ostatními záležitostmi. Problém je spíše v&#160;tom, že stále žijeme mentálně ponořeni do světa, který ekologický rozměr v&#160;jeho dnešní naléhavosti prostě neznal. Náš horizont vnímání je zaplněn takovým množstvím veteše, že příroda se do něj již většinou nevejde. Nacionalismus je jedním z&#160;nejnázornějších příkladů této kulturní veteše prosáklé naftalínem minulého století.</p>
			<p class="MLP_text ParaOverride-1">Původ nacionalismu je v&#160;zemích, které se dnes k&#160;němu příliš nehlásí a&#160;bědují nad každou jeho novou obětí. Státy jako Francie, Anglie, USA a&#160;později Německo či Itálie zformovaly v&#160;poměrně nedávné minulosti nejrůznější aspekty národní kultury pro potřeby své vlastní mocenské reprodukce. Například z&#160;jazyka jako nástroje lidského dorozumění a&#160;chápání se stal jazyk úřední, tedy prostředek mocensky výrazně asymetrického vztahu mezi úředníky státu a&#160;pouhými občany. I&#160;když úřední mluva patří po jazykové stránce nesporně k&#160;nejzuboženějším formám lidského projevu, přesto začal být právě jazyk používaný v&#160;úřední podobě považován za jediný plnohodnotný nástroj pro praktický život nejdůležitějších forem komunikace. Jazyky, které nebyly žádným státem uznány za jazyk úřední, jsou automaticky považovány za méněcenné.</p>
			<p class="MLP_text ParaOverride-1">Stát zasáhl do kultury ještě hlouběji. Mezi zcela nejvyšší lidské hodnoty postavil občanskou ctnost v&#160;podobě služby státní moci. Této hodnotě musely postupně ustoupit všechny loajality, charakteristické pro evropskou kulturu v&#160;době před převládnutím státní centralizace, ať již se jednalo o&#160;vazby lenní věrnosti, či o&#160;oddanost univerzálním hodnotám různých náboženství. Politizace kultury provedená státem pronikla dokonce i&#160;do nejintimnějších oblastí lidského soužití. Rodina byla prohlášena za základ státu a&#160;touto lacinou ideologickou operací stát dosáhl toho, že rodina jakožto objekt nejpřirozenější loajality byla státní moci de facto podřízena.</p>
			<p class="MLP_text ParaOverride-1">Stát bdí nad soukromým životem člověka od narození až do smrti. Zavedením občanského křtu a&#160;občanských svateb koncem 18. století převzal stát od církve iniciativu při definování významů jednotlivých klíčových událostí životní dráhy. Stát se rovněž stal nejvyšším arbitrem konečného posuzování úspěšnosti této dráhy a&#160;rituál státních pohřbů se stal nesporným důkazem toho, že lidé jsou si v&#160;moderní společnosti snad formálně rovni během svého života, nikoli však po smrti.</p>
			<p class="MLP_text ParaOverride-1">Moderní stát politizoval periodizaci času tím, že vynalezl instituci státních svátků. Rovněž narozeniny státu se staly předmětem kultovního uctívání. Obojí se stalo magickým prostředkem upevňování základů existující státní moci.</p>
			<p class="MLP_text ParaOverride-1">Politizace členění prostoru je v&#160;éře moderních států zcela evidentní. Národní státy novověku ohraničují „svůj“ prostor způsobem, který je z&#160;hlediska možností komunikace nejednou větším problémem než bariéry přírodní. Uvnitř takto ohraničeného prostoru je pak vnímání centra a&#160;periferie zcela jednoznačně funkcí potřeb státní správy. Pozice hlavního města vzhledem ke zbytku země je založena na polaritě posvátného a&#160;profánního, právě tak jako pozice státních svátků vzhledem k&#160;plynutí všedního času.</p>
			<p class="MLP_text ParaOverride-1">Státy Západu, které tuto všudypřítomnou politizaci národní kultury v&#160;minulosti samy důsledně provedly, nevycházejí dnes z&#160;údivu nad úspěchem nacionalismu, této reklamy sugerující výhodnost toho, pořídí-li si občané svůj vlastní stát. Masový úspěch této reklamy je ovšem zcela pochopitelný. Vždyť západní státy samy navodily situaci, kdy kultura, která nedostává příležitost zapojit se mnohostranně do služeb vlastního národního státu, je obecně považována za méněcennou. Národ, který nedisponuje vlastním státem, je ve vzniklé atmosféře nejen mocensky, ale též kulturně frustrován. Reklama na vlastní stát byla natolik úspěšná, že desítky dalších národů budou pravděpodobně i&#160;nadále důrazně požadovat desítky svých vlastních států. Etablované metropole moci se nemohou zároveň tvářit navýsost liberálně a&#160;zároveň odmítat druhým to, co již dříve učinily samy&#160;– tedy dát nový smysl vlastní kultuře právě tím, že ji postaví do služeb vlastního státu. Vysoce žádanou kulturou se dnes stala kultura zestátněná a&#160;národy, které dosud nemají svůj vlastní stát, na tom nenesou ani nejmenší vinu. Jejich nacionalismus není ničím jiným než snahou vyrovnat se těm, kteří se již mohou tvářit, že jsou nad nacionalismus povzneseni, neboť již dříve dokázali na trhu suverénních států svoji poptávku uspokojit.</p>
			<p class="MLP_text ParaOverride-1">Tragédií je, že právě jejich vzor vede národy, které si svůj stát ještě nestačily pořídit, k&#160;odhodlání zaplatit za něj jakoukoli cenu. Přitom netuší, že v&#160;době, kdy se v&#160;lepší společnosti na úrovni států o&#160;nejdůležitějších věcech již skutečně nerozhoduje, představuje státní suverenita nikoli solidní prodejní artikl, nýbrž docela obyčejný šmejd. Národy Východu jsou ovšem ochotny za tento obnošený artikl zaplatit stejně přemrštěnou cenu, jako za ostatní obnošené a&#160;ojeté zboží Západu. Přemrštěnost ceny není přitom vyjádřena měnovými jednotkami, nýbrž ztrátou elementární hrdosti. Tyto nablýskané cetky dokáží oslnit natolik, že občané ztrácejí smysl pro realitu. Uniká jim, že jejich touha po suverénním státu dochází naplnění právě v&#160;době, kdy státy ztrácejí podstatnou část své dřívější suverenity, že tedy usilují o&#160;zboží, které by muselo být při realističtějším pohledu naprosto neprodejné.</p>
			<p class="MLP_text ParaOverride-1">K&#160;čemu vlastně došlo? Polovina čtyřicátých let není pouze dobou, v&#160;níž byl odstartován ve velkém měřítku pokus podřídit moc peněz moci byrokratického úřadu, a&#160;to na úrovni jednotlivých států. Ve stejné době začíná pokus odlišný, bráno čistě pragmaticky, mnohem úspěšnější. Úřad je dán do služeb peněz, a&#160;to na úrovni nadnárodní. Vznikají tak mocné byrokratické mašinerie regulující tok peněz v&#160;měřítku celé planety. Ústřední ideou těchto organizací je zásada, že vše lze zaplatit, že naprosto nic není vyňato z&#160;možnosti koupě a&#160;prodeje.</p>
			<p class="MLP_text ParaOverride-1">Roku 1944 byla ustavena trojice organizací, jejichž oficiálním posláním byla mimo jiné pomoc méně vyspělým zemím, jejichž latentní funkcí však byla snaha vyjádřit hodnotu zbylých zdrojů planety v&#160;penězích tak, aby si je bohatí mohli koupit a&#160;chudí byli nuceni je ve svém vlastním zájmu prodat.</p>
			<p class="MLP_text ParaOverride-1">Mezinárodní měnový fond (IMF) uděluje půjčky těm zemím, které jsou ochotny respektovat jeho podmínky. Mezi hlavními podmínkami přitom pravidelně vystupuje požadavek snížit či zrušit kvóty na dovoz cizího zboží a&#160;požadavek snižovat tarify na tento import. Dovoz se tím výrazně liberalizuje, v&#160;důsledku čehož se vlastní výroba země stává fakticky bezbrannou před expanzí zboží vyspělých ekonomik.</p>
			<p class="MLP_text ParaOverride-1">Všeobecná dohoda o&#160;clech a&#160;obchodu (GATT) zajišťuje, že západní ekonomiky zůstávají systémem cel a&#160;kvót i&#160;nadále chráněny, zatímco země méně vyspělé ztrácejí schopnost lokálně vyrábět produkty, které jim důrazně nabízí ke koupi Sever.</p>
			<p class="MLP_text ParaOverride-1">Světová banka (WB) zajišťuje v&#160;méně vyspělých zemích financování staveb silnic, přístavů a&#160;další infrastruktury nezbytné pro usnadnění importu a&#160;exportu surovin a&#160;zemědělských plodin. Zejména od sedmdesátých let financuje též komercionalizaci zemědělství zemí třetího světa. Podporuje pěstování monokultur namísto potravin umožňujících lokální potravinovou soběstačnost (Sahabat Alam Malaysia 1988:52).</p>
			<p class="MLP_text ParaOverride-1">Zejména poslední ze vzpomenutých organizací se ve své činnosti vyznačuje megalomanií, kterou by jí mohl závidět i&#160;reálně socialistický budovatelský exhibicionismus. Světová banka vnucuje své služby při realizaci ekologicky zvlášť zhoubných projektů. Patří mezi ně například stavba dálnice do Rondonie (Brazílie), která dosud vedla ke zničení tropického pralesa o&#160;rozloze bývalého západního Německa; přehrada na řece Jang-c’-ťiang (Čína), která zatopí obydlí tří milionů lidí; investice do zařízení gigantického chovu dobytka na hamburgery v&#160;Botswaně, které zničí lokální ekosystémy; zavodňovací práce v&#160;údolí řeky Narmada (Indie) s&#160;následným zasolením půdy; nucené přesídlování milionů obyvatel Indonésie atd. (de la Court 1990:120).</p>
			<p class="MLP_text ParaOverride-1">Jedním z&#160;hlavních cílů zmíněných organizací je přerozdělování bohatství mezi nadměrně bohatým Severem a&#160;zoufale chudým Jihem. Problém je v&#160;tom, že bohatství je přerozdělováno způsobem, který Severu přidává, zatímco Jihu opět jen ubírá. Lesk Severu je vykupován bídou Jihu. Mezinárodní měnový fond a&#160;jeho sesterské organizace při tom postupují zcela rutinně. Svoji péči poskytují zemím, které jsou ochotny respektovat podmínky jejich „politiky strukturálního přizpůsobování“ (SAP). Tyto podmínky vždy zahrnují požadavek radikálně omezit veřejné výdaje, podporoval výrobu na export a&#160;snižovat dovoz, privatizovat státní podniky. Sleduje se přitom vyváženost finančních toků, sociální dopady uvedených opatření nejsou pro IMF zajímavé. Patří k&#160;nim pravidelně růst míry nezaměstnanosti, zhoršení kvality péče o&#160;zdraví, kolaps celých odvětví, která přestávají být dotována (de la Court 1992:91).</p>
			<p class="MLP_text ParaOverride-1">Měnový fond má dostatek prostředků, jak si vynutit dodržování stanovených podmínek. Patří mezi ně konfiskace kapitálu investovaného v&#160;cizině, konfiskace vyvezeného zboží, odejmutí práv leteckým společnostem státu, který se provinil, uvalení embarga na dovoz součástek a&#160;náhradních dílů do tohoto státu apod. Dodržování stanovených podmínek bývá zpravidla možné jen za cenu nadměrného vytěžování přírodních zdrojů pro potřeby exportu.</p>
			<p class="MLP_text ParaOverride-1">Experti mezinárodních bankovních organizací nejsou v&#160;tomto svém počínání příliš původní. V&#160;podstatě jen přebírají nápady velkých vůdců anglického kolonialismu. Cecil Rhodes: „Musíme nalézt nové země, z&#160;nichž budeme moci lacině získávat suroviny a&#160;zároveň exportovat lacinou otrockou práci domorodců. Tyto kolonie nám rovněž zajistí výhodná odbytiště pro přebytečné výrobky našich továren“ (Sahabat Alam Malaysia 1988:47).</p>
			<p class="MLP_text ParaOverride-1">Dnešní monetární kolonialismus odčerpává z&#160;rozvojových zemí ty zdroje, které rozvinuté země stačily na svém území již dávno vyčerpat. I&#160;když bychom se cynicky smířili s&#160;neutěšeným osudem méně vyspělých, tak jak to například činí neoliberální ekonomové, musí nás zarazit přinejmenším obrovská energetická náročnost spojená s&#160;převážením zbytků bohatství Jihu na Sever. Měnový fond a&#160;Světová banka zde ve velkém provozují to, co se neosvědčilo už v&#160;menším měřítku nadměrně centralizovaných států. Sítě těchto národních byrokratických organizací mají políčeno na vše, co lze na této planetě ještě prodat. Pokud některé z&#160;příliš chudých zemí nic takového nenajdou, pozmění její produkci odpovídajícím směrem. U&#160;nejchudších zemí se jedná zpravidla o&#160;podporu pěstování monokultur pro potřeby Západu. Například Súdán, který pod tlakem IMF rozšířil počátkem osmdesátých let pěstování bavlny na export na úkor udržení potravinové soběstačnosti, obětoval vzápětí s&#160;nástupem prvního sucha statisíce svých obyvatel smrti hladem. Monokulturní pěstování kokosové palmy pro potřeby exportu zdevastovalo rozsáhlé území Senegalu v&#160;době poměrně nedávné. Monokulturní pěstování sóji jako krmiva pro evropský dobytek sice umožnilo Evropským společenstvím vyprodukovat značný nadbytek masa a&#160;mléka, avšak Brazílie, která tuto plodinu začala pěstovat na plné pětině veškeré své orné půdy, připravila desetitisíce rolníků o&#160;práci a&#160;zaplnila jimi slumy svých velkoměst. Podobně například v&#160;Kolumbii se prudce zvýšil počet nedobrovolných obyvatel předměstských slumů poté, co na velkých rozlohách půdy začalo být pěstováno ovoce a&#160;květiny pro potřeby nadměrných konzumentů.</p>
			<p class="MLP_text ParaOverride-1">Stále integrovanější síť světového obchodu provádí ve velkém to, co v&#160;minulých stoletích prováděly v&#160;neskonale menším měřítku centralizující se státy. Dříve jednotlivé státy zbavovaly autonomie a&#160;soběstačnosti své regiony, nyní světové finanční ústavy zbavují soběstačnosti a&#160;autonomie celé státy. Status folklórních rezervací, který se dříve stával osudem regionů, se nyní stává osudem celých států. Napojený na mezinárodní trh, jsou nuceny vyrábět i&#160;kupovat to, co potřebují finančně silné skupiny ovládající celý systém. Jestliže chudé země odmítnou odebírat zboží, jehož mají bohaté země právě přebytek, může jim být pohroženo zastavením finanční podpory, na níž jsou více či méně závislé. Když Bangladéš, jedna z&#160;nejchudších zemí světa vůbec, odmítl v&#160;polovině osmdesátých let kupovat léčivo, které bylo ve Spojených státech neprodejné, pohrozily USA této zemi zastavením potravinové pomoci. Léčivo bylo odebráno. V&#160;roce 1985 podobně Anglie pohrozila Indii zastavením pomoci, neodkoupí-li tato země od Angličanů helikoptéry v&#160;ceně 60&#160;milionů dolarů (Sahabat Alam Malaysia 1988:51). Pomoc Západu má v&#160;těchto polohách téměř příchuť pomoci bratrské.</p>
			<p class="MLP_text ParaOverride-1">Úzké propojení chudých a&#160;bohatých zemí světa pouty půjček a&#160;dluhů za tyto půjčky je oficiálně interpretováno jako snaha o&#160;hospodářskou pomoc, která by měla umožnit zemím třetího světa rozvinout se postupně na úroveň zemí vyspělých. K&#160;takovému rozvoji nemůže ovšem nikdy dojít. Znamenal by zcela neudržitelný nárůst spotřeby energie i&#160;surovin a&#160;odpovídající nárůst znečištění prostředí. Pokud by během padesáti let měla celá světová populace (tehdy by měla činit 10 až 11&#160;miliard obyvatel) užívat energii na úrovni dnešní spotřeby obyvatel Austrálie, stoupla by světová spotřeba energie na desetinásobek oproti dnešnímu stavu. To by mimo jiné znamenalo, že dnes známé zdroje paliva by byly zcela vyčerpány během dalších dvaceti let (Sahabat Alam Malaysia 1988:69).</p>
			<p class="MLP_text ParaOverride-1">Takový vývoj však, zdá se, nehrozí. Pouze splácení existujících dluhů odčerpává zemím třetího světa takový podíl jejich zisků z&#160;exportu, že nemají z&#160;čeho financovat svůj další rozvoj. Rychlé vyčerpávání půdy v&#160;situaci, kdy monokultury obstarávají převážnou část exportu, naznačuje, že platební schopnosti „zemí na cestě rozvoje“ budou v&#160;budoucnu dále klesat. Rozvojové země nemohou dosáhnout nikdy západní (severní?) rozvinutosti, neboť nemají k&#160;dispozici již žádné další rozvojové země. Pověstná je odpověď Mahátmy Gándího na otázku britského koloniálního úředníka, zda se domnívá, že Indie může po svém osvobození dohnat Anglii v&#160;úrovni životního standardu: „Británie potřebovala k&#160;dosažení své prosperity polovinu zdrojů planety. Kolik planet by k&#160;tomu potřebovala země jako Indie?“ Lze dodat snad jen to, že pouze Spojené státy spotřebovaly během posledního půlstoletí k&#160;zajištění svého konzumu více surovin než do té doby celé lidstvo od počátku své historie. Podle slov jednoho z&#160;poradců prezidenta Bushe Američané „nejsou dosud připraveni uvažovat o&#160;možnosti změny amerického způsobu života“ (Douthwaite 1992:197). Časem by snad přece jen měli o&#160;takové možnosti začít uvažovat. Už proto, že při současném tempu těžby zmizí zbylé rovníkové pralesy během padesáti let a&#160;při nedostatku kyslíku se přemýšlí velice špatně.</p>
			<p class="MLP_text ParaOverride-1">Zatím jsou tedy ve jménu rozvoje drancovány pralesy, vyčerpávány zásoby vod a&#160;bývalí rolníci jsou nuceni odcházet do slumů velkých měst. Celý mechanismus údajného rozvoje působí proti tomu, co lze zatím považovat za jediné možné východisko z&#160;ekologické krize, tedy proti decentralizaci a&#160;zvýšené autonomii malých regionů. Toto řešení je dnes v&#160;měřítku celé planety účinně blokováno mezinárodními fondy a&#160;bankami, v&#160;měřítku jednotlivých národů je blokováno přežívající institucí národních států. Armády a&#160;policie těchto států jsou neméně účinnou pojistkou proti decentralizaci moci, jako je vydírání podmínkami finančních půjček v&#160;měřítku globálním. Celé „suverénní“ státy se stávají rukojmími Měnového fondu právě tak, jako se v&#160;minulosti občané stali rukojmími svých centralizovaných států. V&#160;obou případech je bič donucení oslazen příslibem nebývalé prosperity do budoucna.</p>
			<p class="MLP_text ParaOverride-1">Odosobnělá byrokracie světových bank a&#160;peněžních fondů přitom funguje stejně, jako kterákoli jiná byrokratická mašinerie. Neplundruje zbytky přírody ze zlé vůle či z&#160;vrozené špatnosti. Nedělá nic jiného, než že pečlivě dodržuje pokyny organizace, tedy svého zaměstnavatele. Ničení planety představuje jen vedlejší produkt její činnosti a&#160;ona sama na něm nemá ani ten nejmenší zájem. Je ostatně přesvědčena, že až jednou budeme dostatečně bohatí, koupíme si zeměkouli novou. Od tohoto ušlechtilého předsevzetí ji nikdo neodradí. A&#160;tak úředníci světových peněžních ústavů pracují mnohdy přesčas ve snaze urychlit hromadění peněz, které nám ještě chybí k&#160;tomu, abychom si mohli novou přírodu koupit. Nic přece není zadarmo, i&#160;na přírodu si musíme nejprve vydělat. Kolik pralesů bude ještě nutno vykácet, abychom si vydělali na obnovu pralesů? Kolik uhlí, ropy a&#160;zemního plynu musíme ještě zaplatit a&#160;spálit, abychom se stali natolik prosperujícími, že si budeme moci dovolit pořídit nové neobnovitelné zdroje? Kolik dalších atomových elektráren musíme ještě postavit, abychom měli konečně tolik energie, že se budeme moci obejít zcela bez atomových elektráren? V&#160;tomto testu pro chytré ekonomy by bylo možno pokračovat ještě dlouho. Času však příliš nezbývá. Ty tam jsou doby, kdy čas znamenal pouze peníze.</p>
		</div>
</body>
</html>