<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>az_na_dno_blahobytu-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="az_na_dno_blahobytu-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-3" class="MLP_uroven2_kapitola ParaOverride-1">Trh, ekonomický růst a&#160;příroda</p>
			<p id="_idParaDest-4" class="MLP_uroven3_nadpis ParaOverride-3">Iluze růstu</p>
			<p class="MLP_text_bez1radku ParaOverride-1">Heslo ekonomického růstu patří k&#160;základní ideové výbavě politiků stojících v&#160;čele neudržitelné společnosti. V&#160;jejich slibech plní ekonomický růst nejméně trojí funkci:</p>
			<p class="MLP_text ParaOverride-1">1) Je příslibem dalšího zvýšení životní úrovně všech členů dané společnosti. Argumentuje se tím, že jedině ekonomický růst dokáže vytvořit přebytek, z&#160;něhož budou moci být uspokojeny potřeby nejen vyšších a&#160;středních vrstev, ale časem i&#160;těch nejchudších. Protože trh věrně reprodukuje existující sociální nerovnosti, je přetrvávající nerovná distribuce a&#160;nerovný konzum spolehlivou zárukou toho, že také do budoucna bude zapotřebí ekonomického růstu, který jedině může situaci tržně méně úspěšných vylepšit. Takto lze strategii růstu ospravedlňovat až do naprostého vyčerpání všech zdrojů.</p>
			<p class="MLP_text ParaOverride-1">2) Ekonomický růst je líčen jako nezbytný předpoklad vylepšení situace všech chudých i&#160;v&#160;celosvětovém měřítku. Zpráva komise OSN vedené Gro Harlem Brundtlandovou nazvaná Naše společná budoucnost se vyslovuje pro další ekonomický růst jako pro jediné možné řešení bídy zemí třetího světa. Světový hospodářský růst by měl podle představ komise stoupnout 5–10krát, aby mohla být přijatelně zvýšena životní úroveň obyvatel chudých zemí. Zpráva neříká, při jaké úrovni růstu budou například obyvatelé Bangladéše spokojeni s&#160;dosaženou životní úrovní v&#160;porovnání se životní úrovní obyvatel Spojených států.</p>
			<p class="MLP_text ParaOverride-1">3) Ekonomický růst je většinou ekonomů vydáván za jedinou možnou cestu k&#160;řešení tíživých ekologických problémů. Jinými slovy: další ekonomický růst má pomoci vyléčit přírodu, jejíž přežití je ohroženo dosavadním ekonomickým růstem. Je třeba vyrábět více, mají-li se napravit škody způsobené výrobou.</p>
			<p class="MLP_text ParaOverride-1">Ve všech třech případech by měl ekonomický růst dodat prostředky k&#160;upravení něčeho, co bylo z&#160;velké míry způsobeno právě minulým ekonomickým růstem, ať již byl provozován klasickým tržním způsobem, anebo socialistickou karikaturou tržního hospodářství. Všechny problémy, které se mohou ve společnosti vyskytnout, se naopak vysvětlují jako důsledky nedostatečného růstu.</p>
			<p class="MLP_text ParaOverride-1">Proč vlastně ekonomové a&#160;politici právě na ekonomickém růstu tolik lpí? Jejich důvody mají jen velmi málo společného s&#160;manifestními cíli ekonomického růstu.</p>
			<p id="_idParaDest-5" class="MLP_uroven3_nadpis ParaOverride-1">Růst, anebo kolaps</p>
			<p class="MLP_text_bez1radku ParaOverride-1">Tržní podnikání funguje na základě ušlechtilého hesla: „Peníze, nebo život.“ Tržní systém musí neustále expandovat, nemá-li se zhroutit. V&#160;podmínkách peněžního hospodářství expandovat znamená „kontrolovat více peněz“. Bez dostatku financí nelze investovat, provádět inovace ve výrobě, rozšiřovat sortiment. Bez investování, inovací a&#160;rozšiřování sortimentu nelze obstát v&#160;konkurenci, neboť druzí investují, inovují a&#160;rozšiřují. Rychlejší růst znamená větší možnost změny, ta zase více tržních příležitostí (na úkor těch, kdo byli méně dynamičtí), a&#160;tedy více možností většího profitu. Větší profit znamená více finančních zdrojů pro další změnu atd. atd.</p>
			<p class="MLP_text ParaOverride-1">Větší množství peněz jako základ celého systému lze pochopitelně získat pod vlastní kontrolu též jinými způsoby než ekonomickým růstem. Lze si je například půjčit. V&#160;tom případě je ovšem nutné platit úrok. Co by se stalo v&#160;případě, že ekonomika určité země neporoste? Ty firmy, které si peníze půjčily, by nedisponovaly takovými přírůstky zisku, aby z&#160;nich mohly úroky platit. Nemohly by však ani libovolně zvyšovat ceny toho, co vyrobí, neboť by byly z&#160;trhu rychle vytlačeny lacinější konkurencí. Poslední možností, která jim zbývá, je platit úroky ze svého existujícího zisku. Tím ho ovšem snižují a&#160;do budoucna nemohou více investovat. V&#160;tomto případě však dále snižují své šance na trhu oproti podnikům, které růst dokázaly.</p>
			<p class="MLP_text ParaOverride-1">Imperativ ekonomiky růstu zní: jakmile nastane změna, nemá nikdo volbu mezi tím, zda změnu přijme, anebo nepřijme. Kdo by nepřijal, ztratí trhy a&#160;ekonomicky zahyne.</p>
			<p class="MLP_text ParaOverride-1">Ani v&#160;případě, že by v&#160;rámci dané ekonomiky nerostly vůbec žádné podniky a&#160;konkurence by z&#160;této strany nehrozila, nebude situace o&#160;nic lepší. V&#160;celku se bude mnohem méně investovat, to povede ke ztrátě pracovních příležitostí nejprve ve stavebnictví, u&#160;dodavatelů nových strojů, ale také u&#160;právníků, ve finančnictví a&#160;jinde. Nově nezaměstnaní budou pochopitelně méně utrácet, na to druhotně doplatí majitelé skladů, přepravci a&#160;mnozí další.</p>
			<p class="MLP_text ParaOverride-1">Tržní systém tedy nemá volbu mezi růstem a&#160;stabilitou. Může volit pouze mezi neustálým růstem a&#160;naprostým kolapsem. Podle Edwarda, bývalého předsedy britské vlády: „Alternativou expanze není Anglie poklidných trhovních městeček, propojených pouze vláčky pokojně se šinoucími v&#160;moři zelených luk. Alternativou růstu jsou slumy, nebezpečí číhající na cestách, zastaralé továrny, ochromené školství a&#160;zakrnělí lidé“ (Douthwaite 1992:20).</p>
			<p class="MLP_text ParaOverride-1">Absence růstu neruinuje pouze ekonomiku, ale ohrožuje také státní moc. Pro politiky znamená růst národního hospodářství více příjmů z&#160;daní, tedy větší možnosti výdajů a&#160;s&#160;nimi i&#160;více vlivu uvnitř země i&#160;navenek. Pokles ekonomiky naopak představuje pro vlády nutnost vyšších výdajů na sociální zabezpečení těch, kdo na trhu neuspěli. Tito lidé kupují méně, daně z&#160;obratu tedy dále klesají, vláda je nucena půjčovat si na nejnutnější výdaje, zadlužuje se a&#160;celá spirála deprese se umocňuje.</p>
			<p class="MLP_text ParaOverride-1">Z&#160;hlediska ekonomů i&#160;politiků může být tedy alternativou ekonomického růstu pouze zadlužení, hospodářská deprese, nezaměstnanost, úpadek obchodu a&#160;zvýšené sociální napětí. Ekonomický růst se jeví v&#160;této konstelaci jako nutné zlo. Ve skutečnosti je však nezbytností právě jen v&#160;situaci, která je definována nadměrnou centralizací politických úkonů a&#160;rozhodnutí a&#160;nutností zabezpečovat loajalitu řadových členů těchto útvarů (tzv. občanů) neustále vzrůstajícím konzumem.</p>
			<p class="MLP_text ParaOverride-1">Rozhodování v&#160;této situaci je tedy zdánlivě jednoznačné: je třeba učinit vše pro zajištění ekonomického růstu. Problém je však v&#160;tom, že ekonomický růst nedokáže naplnit žádný ze slibů, k&#160;nimž se ústy neoliberálních politiků a&#160;ekonomů zavazuje.</p>
			<p id="_idParaDest-6" class="MLP_uroven3_nadpis ParaOverride-1">Růst a&#160;chudoba</p>
			<p class="MLP_text_bez1radku ParaOverride-1">Ekonomický růst bývá vydáván za jedinou možnou cestu k&#160;odstranění chudoby a&#160;za záruku dalšího vzestupu životní úrovně těch, jichž se chudoba netýká. Ve skutečnosti ty země, které zaznamenávají ekonomický růst, zaznamenávají zpravidla zároveň nárůst počtu osob žijících pod hranicí bídy. Od roku 1973 klesá hodnota reálné mzdy ve Spojených státech i&#160;přes to, že hrubý národní produkt rostl v&#160;letech 1973–1988 v&#160;průměru o&#160;2,65&#160;%. Ve stejné době vzrostl počet chudých v&#160;této zemi z&#160;23 milionů na více než 35 milionů. Pokud by za stejnou dobu nenastoupilo dalších 13 milionů žen, které dosud pracovat nemusely, byla by sociální bilance ekonomického růstu ještě horší.</p>
			<p class="MLP_text ParaOverride-1">Země reálného socialismu zaznamenávaly stálé přírůstky hrubého národního produktu až do svého naprostého ekonomického zhroucení.</p>
			<p class="MLP_text ParaOverride-1">Ekonomický růst měřený růstem hrubého národního produktu nemusí tedy příliš vypovídat o&#160;skutečných změnách v&#160;úrovni života obyvatel dané země. Ekonomové ve svých ukazatelích zachycují pouze pohyb věcí, které jsou prodávány a&#160;kupovány. Zcela ignorují nemonetarizované sektory (například práci v&#160;domácnosti, vzájemnou výpomoc apod.), stejně tak jako řadu dalších faktorů, které mohou být pro celkovou kvalitu života velmi podstatné, aniž by se daly přímo penězi vyjádřit (čistota prostředí, míra sebeúcty apod.). Výsledkem je, že například země, která by porazila všechny své stromy, prodala je jako řezivo a&#160;za získané peníze nakoupila elektricky jištěné drátěné zátarasy k&#160;zahrazení vzniklých pasek, by se jevila z&#160;hlediska výše hrubého národního produktu na hlavu jako bohatší a&#160;tedy prosperující. Příklad se může zdát poněkud přitažený za vlasy. Rada prosperujících ekonomik si však z&#160;hlediska ekologie nepočíná příliš odlišně. Stačí připomenout, že výdaje na čištění pobřeží Aljašky po ztroskotání tankeru Exxon Valdez se projevily ve statistice americké ekonomiky jako vzrůst hrubého národního produktu.</p>
			<p class="MLP_text ParaOverride-1">Ekonomický růst nemá ve svém „popisu práce“ snižování rozdílů životní úrovně mezi různě šťastnými skupinami obyvatel. Není to v&#160;podmínkách trhu ani technicky možné. Ideologie růstu funguje zcela jinak: „Slib marmelády pro všechny na zítřek má odvrátit pozornost od nerovného rozdělení chleba dnes,“ konstatuje v&#160;úvodu své práce Douthwaite. I&#160;pokud by teoreticky došlo k&#160;tomu, že ekonomický růst se promítne do příjmů (či sociálních dávek) každého obyvatele určité země, nepovede to ke srovnatelnému vzrůstu životní úrovně celé populace. Zvýšená schopnost všech utrácet zvýší ceny toho zboží a&#160;těch statků, jejichž nabídka nemůže růst tak rychle, jak rychle roste poptávka. Do tohoto typu obecně nedostupného zboží bude možno zařadit právě tak chalupy v&#160;relativně nedotčeném přírodním prostředí, jako možnost získat povolení k&#160;lovu či rybolovu, či šance na členství v&#160;exkluzivních klubech. Čím větší bude v&#160;těchto případech poptávka, tím výrazněji budou klesat šance masy zájemců opatřit si tyto věci vymykající se vzorům standardního konzumu. Zároveň se ovšem zvýší hloubka propadu těch nejméně šťastných (důchodců, nezaměstnaných, handicapovaných), kteří, i&#160;když budou mít o&#160;něco peněz více než dříve, nebudou mít již šanci udržet svoji dosavadní pozici vzhledem ke středním vrstvám. Jejich „zbohatnutí“ se tedy projeví jako další sociální sestup.</p>
			<p class="MLP_text ParaOverride-1">Kromě sociálních příčin existují i&#160;ekologické příčiny, které způsobují, že ekonomický růst se zdaleka nemusí odrazit právě zlepšením kvality života. Mnohé z&#160;konzumu, který je umožněn neustálým růstem hrubého národního produktu, je nutno řadit do kategorie konzumu vynuceného (viz další kapitola).</p>
			<p class="MLP_text ParaOverride-1">Ilustrativní příklad uvádí rovněž Douthwaite. Jestliže vzroste počet letadel startujících z&#160;určitého letiště, lidé v&#160;okolí budou bránit svůj klid kupováním zdvojených oken. Prodaná okna jsou registrována jako zvýšení objemu hrubého národního produktu. Přitom k&#160;nové formě konzumu došlo pouze proto, že lidé byli donuceni nakupovat to, co dříve měli zadarmo, tedy klid. Tato forma konzumu ve skutečnosti nezvýšila blahobyt konzumentů, snaží se pouze uchovat standard z&#160;minula. Budeme mít příležitost přesvědčit se, že nezanedbatelná část konzumní prosperity současných vyspělých společností spočívá právě ve vynuceném kupování zdvojených oken.</p>
			<p id="_idParaDest-7" class="MLP_uroven3_nadpis ParaOverride-1">Ekonomický růst a&#160;třetí svět</p>
			<p class="MLP_text_bez1radku ParaOverride-1">Vyspělé země nastartovaly svůj ekonomický růst v&#160;epoše kolonialismu a&#160;uskutečňovaly ho do značné míry na úkor zemí třetího světa. Dnes vystupují rozvojové země jako největší dlužníci zemí vyspělých.</p>
			<p class="MLP_text ParaOverride-1">Neoliberální myšlení má na bídu rozvojových zemí tentýž recept, jaký nabízí pro léčení sociálních neduhů vlastní země: je třeba dále zbohatnout, aby se jistý díl bohatství dostal i&#160;na chudé.</p>
			<p class="MLP_text ParaOverride-1">Ze zprávy k&#160;vývoji světa vypracované Světovou bankou pro rok 1991 vyplývá, že klíčem k&#160;dalšímu pokroku je další urychlení ekonomického růstu a&#160;další integrace světové ekonomiky. Tím, že se dále zvýší příjmy bohatých, bude se moci zvýšit i&#160;jejich poptávka po zboží, které mohou nabídnout země chudé; tím může postupně dojít k&#160;redukci jejich chudoby. Ve zprávě není ani zmínka o&#160;rostoucím soupeření bohatých a&#160;chudých ve sporu o&#160;postupně mizející přírodní zdroje. Světová banka tvrdí, že bohatí mají konzumovat ještě více&#160;– jen tak pomohou chudým.</p>
			<p class="MLP_text ParaOverride-1">Podobně komise Brundtlandové ve své zprávě navrhuje řešit problémy chudých zemí tříprocentním ekonomickým růstem dosahovaným v&#160;měřítku celého světa. Pokud by se akce povedla, přineslo by to každému obyvateli chudé Etiopie během příštích deseti let zvýšení příjmu o&#160;41 dolarů. Průměrný Američan by za stejnou dobu při tomto růstu inkasoval oproti dnešku navíc 7&#160;257 dolarů.</p>
			<p class="MLP_text ParaOverride-1">Námitka je opět dvojí: sociální a&#160;ekologická. Ze sociálního hlediska je podobný návrh problematický především proto, že ekonomický růst nedokáže automaticky redukovat chudobu. I&#160;když v&#160;průběhu posledních čtyřiceti let byl ekonomický růst světa během každé dekády srovnatelný s&#160;ekonomickým růstem dosaženým lidstvem od počátku civilizace až do poloviny dvacátého století, zaznamenaly uplynulé dekády zároveň dosud nebývalý nárůst počtu absolutně chudých. Výsledkem je, že dnes živoří na pokraji smrti hladem v&#160;rozvojových zemích tolik obyvatelstva, kolik ho v&#160;polovině minulého století obývalo celou planetu.</p>
			<p class="MLP_text ParaOverride-1">Ekologická námitka je neméně závažná. Měl-li by být celosvětově povolen tříprocentní ekonomický růst, musela by se světová výroba v&#160;průběhu dvaceti pěti let zdvojnásobit (Dobson 1991). Takový nápor by zeměkoule neunesla. Přitom při zachování dosavadních trendů by i&#160;tento celosvětový ekonomický boom přinesl obyvateli Etiopie ročně pouze tři a&#160;půl dolaru navíc.</p>
			<p class="MLP_text ParaOverride-1">Podle představ mezinárodních bank mají být problémy chudých zemí řešeny především integrací ekonomiky v&#160;celosvětovém měřítku v&#160;kombinaci s&#160;finančními půjčkami poskytovanými rozvojovým zemím. Integrace světové ekonomiky znamená, že nadnárodní tržní síly budou mít zaručenu volnost působení, aniž by se musely obávat zásahů jednotlivých národních vlád. V&#160;praxi by to mohlo znamenat, že Sever získá volný přístup k&#160;primárním zdrojům Jihu a&#160;přitom si nadále podrží monopol na disponování vyspělou technologií (například formou GATT). Označení „Sever“ přitom není nutno chápat striktně geograficky. Je to spíše krycí název pro silné skupiny transnacionálního kapitálu, které dokáží vytlačit na okraj ekonomického dění všechny slabší partnery bez ohledu na jejich geografickou polohu.</p>
			<p class="MLP_text ParaOverride-1">Mezinárodní pomoc chudým zemím formou půjček vede k&#160;poněkud paradoxním výsledkům. Nejde jen o&#160;to, že značná část půjček končí v&#160;rukách autoritativních vlád obdarovaných zemí. Z&#160;ekologického hlediska je podstatnější změna směru toku financí, ke které došlo ve druhé polovině osmdesátých let. Zatímco například roku 1981 přitekly ze Severu na Jih formou půjček 43 miliardy dolarů, v&#160;roce 1989 již plynulo 50 až 60 miliard dolarů naopak z&#160;Jihu na Sever (Korten 1991:178). Sever tyto částky zjevně velice nutně potřebuje, neboť výdaje vyspělých zemí na zbrojení ročně dosahují dvojnásobku celkové zadluženosti chudých zemí.</p>
			<p class="MLP_text ParaOverride-1">Logika ekonomů v&#160;přístupu k&#160;zemím třetího světa je na první pohled málo pochopitelná. Aby umožnili chudým zemím splácet jejich vysoké dluhy, půjčují jim ochotně další peníze. Zadlužení má být řešeno zvýšením dluhu. Přitom vůbec není jasné, proč by právě nová půjčka měla být využita produktivněji než ta minulá. Celá transakce získává logiku teprve ve svém vyústění: nakonec je nutno zaplatit surovinami.</p>
			<p class="MLP_text ParaOverride-1">Protože zadlužených zemí je mnoho, vytváří se na trhu surovin konkurence a&#160;zákazník ze Severu si může vybrat zboží nabízené nejlaciněji. „Kdykoliv se chudé země či region snaží uspokojit potřeby bohatších, místo aby se soustředily na své vlastní potřeby, jejich slabost a&#160;závislost se nezmenšuje, ale naopak roste“ (Douthwaite 1992:322). Podobně Koden zdůrazňuje, že pro chudší země jediné řešení spočívá koneckonců v&#160;tom, zbavit se nereálných snů o&#160;prosperitě zajištěné cizími půjčkami a&#160;cizími investicemi. Měly by se spolehnout na vlastní kapacity, samy pro sebe využívat své zdroje a&#160;pochopitelně&#160;– rezignovat na velký ekonomický růst. Až na několik málo výjimek je totiž v&#160;silách zemí Jihu zabezpečit své základní potřeby ze svých vlastních zdrojů. Pokud by se soustředily právě na to, mohlo by dojít k&#160;radikálnímu snížení mezinárodních půjček i&#160;pomoci. Redukovala by se zároveň exportní závislost těchto zemí a&#160;změny by mohly být patrné také na trhu se zbraněmi. Není jisté, zda by takové řešení bylo přijatelné pro Sever, neboť by ho to nutilo dramaticky zredukovat svou vlastní závislost na zdrojích Jihu. Musel by se pracně učit žít ze svých vlastních prostředků, které ovšem již do značné míry svým dosavadním nadměrným konzumem vyčerpal. Nabízí se otázka, zda by bez dlouhodobě zadluženého Jihu mohl Sever i&#160;nadále spotřebovávat více než tři čtvrtiny produkce světové energie, plných 85&#160;% světové produkce dřeva a&#160;72&#160;% světové produkce oceli.&#160; „Opatrné odhady hovoří o&#160;nejméně 50 bilionech dolarů, jimiž od poloviny padesátých let finančně slabý Jih podepřel blahobyt bohatého Severu, a&#160;to v&#160;důsledku poklesu cen surovin, vzrůstu úroků z&#160;půjček, obchodního protekcionismu, úniku kapitálu mocenských špiček, odlivu kvalifikované pracovní síly apod.“ (Payer 1992:21).</p>
			<p class="MLP_text ParaOverride-1">Ve světle podobných údajů si nelze nepoložit otázku, zda ekonomický růst Severu je skutečně nutný pro skoncování s&#160;bídou Jihu, či zda spíše bída Jihu není jedním z&#160;předpokladů pokračování ekonomického růstu a&#160;prosperity Severu.</p>
			<p id="_idParaDest-8" class="MLP_uroven3_nadpis ParaOverride-1">Ekonomický růst a&#160;devastace přírody</p>
			<p class="MLP_text_bez1radku ParaOverride-1">Stoupenci „ekonomického růstu za každou cenu“ zdůrazňují, že jedině růst může opatřit chybějící finance na záchranu přírody. Nepřipouštějí, že příroda až dosud naopak opatřuje veškeré zdroje pro záchranu ekonomického růstu a&#160;že právě proto vypadá dnes tak, jak vypadá.</p>
			<p class="MLP_text ParaOverride-1">Ekonomické teorie i&#160;ekonomické instituce vycházejí z&#160;premisy, podle níž je celkový dopad lidských ekonomických aktivit na prostředí zanedbatelný vzhledem k&#160;regenerativním schopnostem přírody. Stejným způsobem přistupují ekonomové paradoxně také k&#160;neobnovitelným zdrojům, které se v&#160;dimenzích lidského času regenerovat nedokáží. Proto mohou například cenu fosilních zdrojů energie kalkulovat jako funkci nákladů na těžbu. Pokud bychom měli se zbylými zdroji hospodařit skutečně zodpovědně, pak by se kromě nákladů na těžbu musely do cen neobnovitelných zdrojů promítat též ztráty, které vyplynou příštím generacím z&#160;toho, že spotřebované zdroje zamořují prostředí. Jen díky tomu, že se tímto způsobem například ceny fosilního paliva zásadně nekalkulují, mohou si vyspělé země ještě nějakou dobu dovolit udržovat svoji prosperitu. Navíc přitom zadarmo znečišťují prostředí planety i&#160;těm, kdo sami spotřebovávají neobnovitelné zdroje jen minimálně.</p>
			<p class="MLP_text ParaOverride-1">Zdá se tedy, že ekonomové mají ve zvyku chápat výraz „dary přírody“ vskutku doslovně. Jedině to jim umožňuje pokračovat v&#160;politice růstu. Teprve roku 1989 se objevil požadavek (David Pearce: Blueprint for a&#160;Green Economy), aby účty národního hospodaření zahrnovaly položky typu „úbytek zásob přírodních zdrojů“ či „znečištění prostředí“. Teprve jejich porovnání s&#160;položkou „blahobyt“ by umožnilo odhadnout reálné možnosti prosperity a&#160;bohatství národů.</p>
			<p class="MLP_text ParaOverride-1">Trh však není podobné internalizaci ekologických nákladů příliš nakloněn. Nedokáže sám rozdělit zdroje, které jsou ještě k&#160;dispozici, mezi dnešní a&#160;příští generace. Kdo zaplatí nejvíc, tomu jsou zdroje přiklepnuty. Smůla těch, kteří se ještě nenarodili, spočívá v&#160;tom, že nemohou zaplatit nejvíc. Pokud by část firem důsledně internalizovala do cen svých výrobků ekologické dopady výroby, bude riskovat, že ji vytlačí z&#160;trhu firmy, které tak neučiní.</p>
			<p class="MLP_text ParaOverride-1">Je rozšířena představa, podle níž trh bude korigovat každý problém vzácných či ubývajících zdrojů prostě tím, že automaticky zvýší ceny těchto zdrojů, a&#160;tím dá podnět k&#160;využívání zdrojů alternativních. Nedostatek zdrojů však není v&#160;současné ekologické situaci hlavním limitujícím faktorem. Tím je omezená schopnost naší planety absorbovat zplodiny ekonomického růstu. Tento růst předpokládá stálý nárůst toku materiálu ekonomickým systémem a&#160;doprovodný růst zplodin. Jestliže míra znečištění již přesáhla absorpční schopnosti prostředí, málo záleží na tom, pochází-li toto znečištění z&#160;nedostatkových, anebo z&#160;(dosud) hojných zdrojů. Trh není schopen korigovat množství výroby v&#160;závislosti na schopnosti přírody absorbovat znečištění výrobou emitované.</p>
			<p class="MLP_text ParaOverride-1">Naprosto spolehlivě dokáže trh zajistit pouze jediné: uspokojí poptávku toho, kdo více zaplatí. Ekologické zdanění výrobků není za těchto podmínek neproblematickým všelékem na neduhy tržní hrabivosti, jak se domnívají naivnější z&#160;ekonomů. Takové zdanění může na jedné straně ještě rychleji vyřadit z&#160;konkurence menší výrobce, které dokáže přivést internalizace ekologických dopadů jejich výroby rychle na mizinu. Tím se jen uvolní prostor pro monopoly schopné prosadit svůj diktát i&#160;přes vůli těch, kdo by je snad chtěli ekologicky zdaňovat. Na straně druhé trh nemá nic proti tomu, prodat přírodu, její zdroje i&#160;poslední zbytky jakžtakž kvalitního prostředí nejbohatším zájemcům. Řešení, jež by mělo spočívat v&#160;tom, nechat zaplatit znečišťovatele, tak může vést ke stěží řešitelným problémům. Jediným skutečným řešením je přestat znečišťovat. Právě to je ovšem v&#160;podmínkách tržní konkurence zrovna tak obtížné jako v&#160;podmínkách direktivně devastované ekonomiky, i&#160;když důvody jsou poněkud odlišné.</p>
			<p class="MLP_text ParaOverride-1">Trh nedokáže regulovat znečištění s&#160;ohledem na omezené absorpční schopnosti prostředí. Naopak, se zákonitou nutností přírodní znečištění produkuje a&#160;v&#160;dlouhodobější perspektivě umocňuje. Základním imperativem tržního chování, jehož respektování je pro každého podnikatele životně důležité, je posilování vlastní pozice v&#160;konkurenčním boji za pomoci neustálých výrobních inovací. Na dnešním stupni technického rozvoje se již může jednat zpravidla jen o&#160;inovace zprostředkované chemickým průmyslem.</p>
			<p class="MLP_text ParaOverride-1">Nepřekvapuje, že jen od roku 1990 bylo na světový trh vyvrženo celkem 60 milionů tun nejrůznějších chemikálií. Téhož roku se objevilo na trhu 816 zcela nových chemických sloučenin. Ti, kdo převezmou nové technologie nejrychleji, budou mít po určitou dobu nejvyšší profit. Nezbývá dostatek času na testování všech případných důsledků dlouhodobějšího používání nových sloučenin. Tato skutečnost, je hrozivá, uvážíme-li, že jen velmi málo je známo o&#160;možných dopadech na zdraví, které mohou být způsobeny různými kombinacemi více než 65 tisíc chemikálií, jež jsou dnes na trhu dostupné. Například pouze v&#160;případě 10&#160;% užívaných pesticidů bylo dosud provedeno komplexní testování snad všech rizik, která mohou znamenat pro lidské zdraví. Na druhé straně u&#160;téměř 80&#160;% chemikálií, které jsou běžně k&#160;dostání na trhu, podobné testování chybí a&#160;údaje o&#160;jejich toxicitě nejsou spolehlivě ověřeny (de la Court 1990:69). Nebyl na to čas. A&#160;čas jsou peníze.</p>
			<p class="MLP_text ParaOverride-1">Neví se přesně ani to, kolik toxických odpadů každoročně produkuje světový chemický průmysl. Na základě dostupných dat se odhaduje, že by to snad mohlo být něco mezi 325 až 375 miliony tun. Zároveň je však známo, že dostupná data mohou oficiálně přiznávat pouze menší část skutečného stavu.</p>
			<p id="_idParaDest-9" class="MLP_uroven3_nadpis ParaOverride-1">Vedlejší důsledky ekonomického růstu</p>
			<p class="MLP_text_bez1radku ParaOverride-1">Nejzávažnější ekologické problémy současnosti mají svého společného jmenovatele. Je jím ekonomický růst praktikovaný v&#160;prostředí, jehož zdroje jsou omezené.</p>
			<p class="MLP_text ParaOverride-1">Jako vcelku spolehlivý ukazatel ekonomického růstu může sloužit globální oteplování planety. Především z&#160;nafty, uhlí a&#160;zemního plynu, tedy z&#160;fosilních paliv, které slouží ekonomickému růstu jako pohonná hmota, je do atmosféry Země uvolňováno každoročně přibližně šest milionů tun oxidu uhličitého. Více než jedna čtvrtina těchto emisí je produkována ve Spojených státech, na druhém místě následuje Kanada. Poté, co američtí analytici spočítali, kolik miliard dolarů národního příjmu by každoročně ubylo při zpomalení ekonomického růstu o&#160;jedno či dvě procenta, rozhodli američtí politici raději v&#160;oteplování klimatu zeměkoule pokračovat (Douthwaite 1992:200).</p>
			<p class="MLP_text ParaOverride-1">O&#160;redukci ozonové vrstvy se zasluhují především freony a&#160;další chemikálie, které byly vyvinuty a&#160;jsou dosud průmyslově vyráběny s&#160;cílem zvýšit hospodářskou prosperitu a&#160;dále povznést úroveň masového konzumu. Čtyři pětiny obyvatel planety se sice bez těchto látek obejdou; zvýšený průnik ultrafialového záření je, bohužel, ohrožuje stejně jako nadměrné konzumenty. Vyspělé země podepsaly řadu dohod o&#160;radikálním snížení výroby látek poškozujících ozonovou vrstvu. Aby tento šlechetný čin nemohl ohrozit míru jejich ekonomického růstu, exportují freony a&#160;jejich výrobu do zemí, které dohody o&#160;ochraně ozonové vrstvy nepodepsaly (Douthwaite 1992:184).</p>
			<p class="MLP_text ParaOverride-1">Osudový úbytek tropických pralesů je mimo jiné důsledkem skutečnosti, že tempo ekonomického růstu předstihlo možnosti prosté regenerace obnovitelných zdrojů. Tempo úbytku pralesů se neustále zrychluje. Jestliže počátkem osmdesátých let mizelo z&#160;povrchu planety „pouze“ přibližně 10 milionů hektarů tropických pralesů ročně, pak roku 1990 to již bylo 17 milionů hektarů. Pralesy jsou mýceny ve velkém pro komerční účely a&#160;pro potřeby vysokého, leč krátkodobého zisku.</p>
			<p class="MLP_text ParaOverride-1">Zájmy ekonomického růstu tak z&#160;různých stran připravují podmínky pro nastoupení velmi neblahého vývoje. Úbytek značné masy rostlinstva snižuje možnosti redukce oxidu uhličitého v&#160;ovzduší, to vede ke zrychlování skleníkového efektu, jenž pak ohrožuje existenci dalších rostlin a&#160;zvyšuje mimo jiné riziko vzniku a&#160;šíření velkých plošných požárů vyschlé vegetace. Rostoucí ohrožení zbytku rostlinstva i&#160;planktonu ve světových oceánech, které lze očekávat v&#160;důsledku vzrůstu intenzity ultrafialového záření, může přivodit jen další úbytek kyslíku a&#160;nárůst oxidu uhličitého, což dále zrychlí skleníkový efekt a&#160;spolu s&#160;novými požáry vyschlé planety usnadní další úbytek ozonové vrstvy.</p>
			<p class="MLP_text ParaOverride-1">Ideologové ekonomického růstu schovávají před podobnými riziky hlavu do písku. Jde o&#160;pohodlný a&#160;laciný manévr, který je navíc velmi usnadněn tím, že tempo desertifikace se právě nyní dramaticky zrychluje a&#160;každým rokem se proměňuje v&#160;poušť šest milionů hektarů půdy. Značný podíl na postupující erozi půdy a&#160;na šíření pouští má přechod k&#160;pěstování monokultur, který byl v&#160;ohrožených oblastech v&#160;minulosti praktikován kolonialisty, zatímco dnes je vynucován mimo jiné potřebami chudých zemí splácet dluhy za zdaleka ne nezištnou materiální pomoc zprostředkovanou mezinárodními bankami.</p>
			<p class="MLP_text ParaOverride-1">Ekonomický růst spočívá na předpokladu, podle něhož jsou uměle vyrobené věci cennější než pouhá příroda. Jedině za tohoto předpokladu je myslitelné provozovat „ekologické účetnictví“, tedy snažit se přičítat k&#160;cenám výrobků navíc také hodnotu těch částí přírody, které byly výrobou zdevastovány. Pokud bychom vyšli naopak z&#160;předpokladu, že hodnota všeho živého je nesouměřitelná s&#160;hodnotou výrobků lidských rukou, nemělo by ekologické účetnictví příliš smyslu. V&#160;současné době lidstvo totiž ničí denně kolem 140 rostlinných a&#160;živočišných druhů. Tento masakr růstu se odehrává opět především jako součást ničení rovníkových pralesů. Právě v&#160;nich se vyskytují dvě třetiny známých druhů rostlin, 80&#160;% druhů hmyzu, 90&#160;% žijících primátů… Také tyto ztráty by bylo nutno započítat do nákladů, jež si provozování ekonomického růstu vyžaduje.</p>
			<p class="MLP_text ParaOverride-1">Není toho málo, co nám na druhé straně ekonomický růst přináší. Jen země Evropského společenství vyprodukují v&#160;rámci svého růstu ročně 2&#160;000 milionů tun domácích a&#160;průmyslových odpadů, které zamořují půdu, řeky i&#160;moře. Aby příliš nesnižovaly celkovou kvalitu života svých obyvatel, odkládají v&#160;rostoucí míře tyto odpady na území národů, které ještě nevyspěly natolik, aby se dokázaly zbavit své vlastní špíny podobně elegantním způsobem.</p>
			<p class="MLP_text ParaOverride-1">Vcelku je zřejmé, že ekonomický růst je možný pouze za předpokladu, že trvale zůstanou zcela či alespoň částečně nezaplaceny ty výdaje, které zatím hradí ze svého příroda. V&#160;tomto ohledu žijí naprosto všechny průmyslové společnosti na úkor budoucích generací.</p>
			<p class="MLP_text ParaOverride-1">Ekologicky nejnáročnější (a přírodě nejméně splacenou) součást ekonomického růstu představuje transport věcí a&#160;doprava osob. Tento sektor ekonomiky je ekologicky nejnáročnější a&#160;zároveň patří k&#160;činnostem nejvíce znečišťujícím. Intenzivní transport je předpokladem i&#160;důsledkem rostoucí ekonomické a&#160;politické centralizace. Právě do ceny tohoto transportu je zapotřebí zakalkulovat naše dluhy vůči přírodě. Je sem třeba zahrnout nejen náklady na kompenzaci znečištění, které doprava způsobuje, ale též úbytek zdrojů energie, který tento energeticky nejnáročnější sektor reprezentuje.</p>
			<p class="MLP_text ParaOverride-1">Pokud by se znečištění i&#160;cena promrhané energie do nákladů na transport a&#160;dopravu skutečně promítly, centralizovaná ekonomika a&#160;politika by se v&#160;důsledku toho musela vrátit k&#160;měřítkům a&#160;potřebám nepolitiků. Pokud k&#160;takové radikální decentralizaci nedojde, pokud zůstanou zachovány dnešní centralizované systémy, budou tyto útvary nuceny i&#160;nadále ignorovat své dluhy vůči přírodě, které narůstají v&#160;podobě nákladů na jejich vlastní provoz. Ve svých důsledcích se ovšem bude toto ignorování až do definitivního zhroucení centralizovaných systémů prudce prodražovat, a&#160;to spolu s&#160;tím, jak poroste jejich energetická náročnost a&#160;jak budou klesat absorpční schopnosti přírody.</p>
			<p class="MLP_text ParaOverride-1">Centralizovaná společnost prostě není schopna platit skutečné náklady na svou centralizaci. Pokud by je i&#160;chtěla začít platit, ekonomicky by se zhroutila. Pokud je i&#160;nadále platit nebude, zhroutí se příroda.</p>
		</div>
</body>
</html>