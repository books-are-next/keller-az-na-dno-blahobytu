<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>az_na_dno_blahobytu-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="az_na_dno_blahobytu-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_uroven2_kapitola ParaOverride-1">Výzva k&#160;přežití: <br/>Decentralizace</p>
			<p class="MLP_text_bez1radku ParaOverride-1">Každá diskuse o&#160;neudržitelné ekologické situaci vedená se stoupenci neudržitelnosti končívá obvykle stejně. Nejbystřejší z&#160;nadměrných konzumentů, vědom si toho, že zdaleka nejlepší obranou je útok, vypálí ostře inteligentní dotaz: „A&#160;co tedy vlastně navrhujete?“ Tento dotaz zpravidla nečeká na odpověď, je spíše vážným obviněním. Jako kdyby se jím říkalo: „Heč, a&#160;stejně nás nedokážete zachránit.“ Po vznesení dotazu nadměrný konzument opět usedá, vědom si své moudrosti.</p>
			<p class="MLP_text ParaOverride-1">Ani autor této práce neaspiruje na Nobelovu cenu za záchranu planety. To však ještě neznamená, že se smíříme s&#160;moudrostí nadměrných konzumentů a&#160;jejich mluvčích, kteří na nás rozzářeně zírají z&#160;obrazovek televizorů.</p>
			<p class="MLP_text ParaOverride-1">Chceme-li hledat řešení, měli bychom si především udělat jasno v&#160;tom, co řešením určitě nebude. Rozhodně není řešení tvářit se, že se vlastně nic neděje a&#160;že vše je stále lepší v&#160;tomto nejlepším z&#160;možných světů. Je přece jen příliš známa historka o&#160;pánovi, který při pádu z&#160;desátého patra s&#160;každým patrem s&#160;úlevou zjišťuje, že se zase nic nestalo. Jeho spokojenost prý byla nejvyšší zhruba metr nad zemí. Toto stanovisko není dnes ve světě naštěstí příliš rozšířeno a&#160;je sdíleno v&#160;podstatě pouze těmi, kdo pravidelně fetují drogu politické a&#160;ekonomické moci.</p>
			<p class="MLP_text ParaOverride-1">Nebezpečnější je iluze, podle níž lze nedobrou situaci k&#160;uspokojení všech vyřešit právě jen s&#160;použitím technických inovací. Optimisty z&#160;řad technologických environmentalistů čeká ještě mnohé rozčarování, neboť limitovanost lidského rozumu je spolehlivou zárukou toho, že technická vylepšení dosavadní techniky budou plodit stále nové nezamýšlené efekty. Není to ostatně tak dávno, co bylo zjištěno, že nejmodernější měřiče analyzující obsah výfukových plynů automobilů uvolňují při své ekologicky chvályhodné činnosti bohužel nezanedbatelné množství freonových látek. Ani při použití té nejdražší a&#160;nejsofistikovanější techniky není například Nizozemí schopno přiblížit se víc než na 50&#160;% stavu, kdy by jeho spotřeba fosilních paliv přestala přispívat k&#160;tvorbě skleníkového efektu. Zbylých 50&#160;% nadměrných plynů nelze odstranit jinak, než rezignací na určitý díl dnes zcela běžného konzumu. Předpokládejme, že určité průmyslové odvětví dokáže snížit míru znečišťování za 12&#160;let. Jestliže poroste o&#160;pouhá 3&#160;% ročně, bude znečišťovat stejně jako před svou ekologizací za 24 let (Douthwaite 1992:176).</p>
			<p class="MLP_text ParaOverride-1">Ani omezování konzumu, ani instalace výkonnějších čisticích zařízení nemůže ve střední a&#160;delší perspektivě vyústit do udržitelného rozvoje, neboť každá centralizovaná mašinerie se rozvíjí způsobem, který spotřebovává stále větší kvanta vstupů pouze na udržení celé mašinerie v&#160;chodu. Nadměrná centralizace moci je faktorem, který zcela nekompromisně blokuje možnosti každé účinnější obrany před nastupující ekologickou katastrofou. Principy ekologie jsou totiž zcela protikladné principům, na nichž je založena a&#160;podle nichž dále bují nadměrná centralizace politické a&#160;ekonomické moci.</p>
			<p class="MLP_text ParaOverride-1">K&#160;základním poznatkům ekologie patří axiom, podle něhož je stabilita ekosystémů funkcí jejich diverzity. Centralizovaná společnost a&#160;centralizovaná státní moc tento požadavek naprosto nerespektují. Naopak, historický proces centralizace byl procesem odbourávání lokálních a&#160;institucionálních zvláštností, procesem stírání rozdílů mezi jednotlivými částmi stále více a&#160;více unifikovaných států. V&#160;tomto procesu byly postupně vyřazovány všechny mezistupně, které dříve oddělovaly jednotlivce od vševládné moci státu a&#160;chránily ho před ní. Zároveň se rozhodování vzdalovalo od lidí, o&#160;nichž se rozhodovalo.</p>
			<p class="MLP_text ParaOverride-1">Národní státy novověku vznikly jako útvary, v&#160;nichž maximum záležitostí občanů je řízeno z&#160;jediného centra. Přeměna absolutních monarchií v&#160;demokratické státy na této skutečnosti mohla změnit jen málo, pokud požadavek participativní demokracie ustoupil před realitou nadvlády politických stran. Změna se projevila především v&#160;tom, že královský trůn obsadil kolektiv neurozených úředníků, takzvaných ministrů. Nezměněna zůstala však závislost všech částí země na jediném řídícím centru, ve kterém se rozhoduje o&#160;všech životně důležitých (a&#160;o&#160;mnoha dalších) záležitostech občanů. Mocenské centrum, které se ustavilo do podoby hlavního města, učinilo ze zbytku země periferii. V&#160;tomto centru probíhají změny režimů (periferie poslušně následuje), z&#160;tohoto centra vycházejí i&#160;direktivy ke konzervování režimů (periferie poslušně následuje).</p>
			<p class="MLP_text ParaOverride-1">Dnešní centralizace politické moci, jejíž velice pozvolný nárůst je možno v&#160;řadě zemí Evropy kontinuálně sledovat přibližně od 13.&#160;století a&#160;která se podstatně zrychluje teprve od druhé poloviny století patnáctého, je z&#160;velké části důsledkem vojenských opatření, výsledkem permanentní válečné krize. Centralizace moci se vytváří jako opatření ke zvýšení bojové akceschopnosti politických útvarů, jejichž neustálé soupeření vytváří krvavou osu dějin Evropy, nositelky pokroku v&#160;celosvětovém měřítku. S&#160;výjimkou jediného delšího období v&#160;19&#160;století, kdy Evropané vybíjeli své pudy v&#160;koloniích, je náš kontinent neustále zmítán válkami. Hlavní města tvoří od 13.&#160;století vůdcovské stany tohoto válčení, pohyblivé hranice států vyjadřují momentální skóre válečné hry.</p>
			<p class="MLP_text ParaOverride-1">Mocenská centralizace země v&#160;čele s&#160;hlavním městem není výrazem demokracie, nýbrž výrazem principu jednoty vedení. Ta byla pro každou zemi nezbytná, měla-li v&#160;permanentní mocenské konkurenci vůbec přežít. Přežití představuje pochopitelně hodnotu natolik vysokou, že každá země byla v&#160;minulosti ochotna zaplatit za ně jakoukoli cenu. Touto cenou se staly náklady na mocenskou centralizaci a&#160;na to, aby monolit moci byl udržován v&#160;chodu. Fungování těchto nadměrně centralizovaných útvarů je ovšem energeticky obrovsky náročné. Náklady na jejich udržování v&#160;neustálé válečné bdělosti musí být hrazeny kontinuálně, a&#160;to dokonce i&#160;v&#160;tom případě, že centrum zasahuje do dění ve zbytku země pouze epizodicky. Kolos tvořený propletencem centrálních úřadů, jejichž vznik a&#160;poslání si již nikdo nepamatuje, funguje podle všech imperativů byrokratických mašinérií. „Arogantní, všudypřítomný a&#160;ve všem kompetentní stát je nutně impotentní, protože neumí nic jiného, než nařizovat na základě abstraktních principů a&#160;obecných hledisek. Jedině mnohem skromnější stát by mohl být skutečně aktivní, protože jedině on je schopen naslouchat společnosti, rozumět občanům, sloužit jim a&#160;pomáhat jim uskutečňovat jejich vlastní cíle“ (Crozier 1987:10).</p>
			<p class="MLP_text ParaOverride-1">Centralizovaná moc pochopitelně rozbujela natolik, že dokonale zapomněla, proč původně vlastně vznikla. Vznikla kdysi dávno z&#160;potřeby pouhého přežití. V&#160;situaci neustálé vojenské konfrontace se všemi okolními mocenskými útvary centralizace skutečně zvyšovala šance na přežití, takže enormní náklady na ni se zdály být ve srovnání s&#160;tímto cílem přinejmenším snesitelné. Dnes se však situace radikálně změnila. V&#160;podmínkách, kdy určujícím faktorem možností dalšího vývoje se stala zcela prokazatelná omezenost zdrojů planety, přestávají enormní náklady na provoz příliš centralizovaných politických útvarů nejen garantovat jejich přežití, stávají se naopak hlavní hrozbou pro toto přežití. Centralizace již nepůsobí funkčně, nýbrž naopak kontraproduktivně. V&#160;nové situaci nám již náklady na provoz nadměrně centralizovaných politických útvarů nemohou být lhostejné.</p>
			<p class="MLP_text ParaOverride-1">Je velkým omylem domnívat se, že centralizovaná moc může působit ekologicky blahodárně. Ani pokud by ministři pro životní prostředí nebyli pouhými hříčkami v&#160;rukou mocných bossů velkých stran, neměli by šanci. Centralizovaná moc spotřebuje na pouhou svou mocenskou reprodukci taková kvanta zdrojů, že její případná ekologická gesta musí Matku Přírodu jedině znechutit. Je přitom vcelku lhostejné, zda ministři docházejí do svých kanceláří pěšky, či se prohánějí na motocyklech bez tlumičů. Pokud se centralizovaný stát dojemně pokouší pečovat o&#160;přírodu, je to podobně problematické, jako kdyby se armáda rozhodla věnovat řekněme jedno promile ze svého rozpočtu na podporu pacifistických hnutí. Pokud by ministerstva pro životní prostředí fungovala jinak než ostatní byrokratické úřady, nestala by se nikdy pro tyto úřady důvěryhodným partnerem. Pokud budou fungovat stejně, brzy se zapomene, kvůli čemu byla vlastně původně zřízena. Chyba není v&#160;ministerstvu, nýbrž v&#160;povaze centralizovaných mocenských útvarů.</p>
			<p id="_idParaDest-31" class="MLP_uroven3_nadpis ParaOverride-1">Neviditelná ruka konzumu</p>
			<p class="MLP_text_bez1radku ParaOverride-1">Úkol načrtnout alespoň základní parametry udržitelného kompromisu mezi nadměrným centralismem a&#160;naprostou anarchií není právě jednoduchý. Přitom je zřejmé, že každé navržené řešení musí obsahovat nejen cíl, k&#160;němuž se směřuje, ale také způsob, jímž ho lze dosáhnout. Podaří-li se nám totiž třeba i&#160;přesvědčivě vylíčit stav společnosti, který by umožňoval minimalizovat neblahé působení člověka na přírodu, vcelku to ještě mnoho neznamená. Naše civilizace, která je sama na sebe pyšná natolik, že se nerozpakovala svým jménem zdecimovat civilizace alternativní, není právě nejlépe uzpůsobena k&#160;vlastnímu přežití. Zmínili jsme se již o&#160;četných mechanismech, které dokáží tuto snahu víceméně spolehlivě blokovat. Nezbývá než s&#160;těmito mechanismy počítat.</p>
			<p class="MLP_text ParaOverride-1">Neviditelná ruka konzumu má tu zvláštní vlastnost, že dokáže ožebračit ty, kdo mají plná ústa prosperity. Dnešní světová politika a&#160;ekonomika jsou strženy nesmyslnou logikou budování umělé zeměkoule dálnic, letišť a&#160;mrakodrapů do křeče, která stále zjevněji odhaluje její naprostou zvrácenost. Je třeba pečlivě, neustále a&#160;krok za krokem monitorovat toto počínání. Je třeba den po dni ukazovat každému, kdo ještě neoslepl jako ovce v&#160;jižním Chile pasoucí se pod ozonovou dírou, jak „prosperita“ ve svém posledním záchvatu vybíjí celé živočišné druhy, mění v&#160;poušť tropické pralesy a&#160;zoufale z&#160;místa na místo převáží jedovaté zplodiny svého skomírání.</p>
			<p class="MLP_text ParaOverride-1">Je třeba ukazovat tragikomickou nesmyslnost procesů, které bývají bez přemýšlení považovány za viditelné ukazatele pokroku. V&#160;oblasti ekonomiky, nejdůležitější oblasti moderního materialismu, je za měřítko rozvinutosti země považován podíl ekonomicky aktivních v&#160;jednotlivých sektorech hospodářství. Až do průmyslové revoluce pracovalo přibližně 90&#160;% populace evropských zemí v&#160;zemědělství. Pokrok vypadal nejprve tak, že zhruba dvě třetiny populace byly přemístěny z&#160;polí do továren, aby se o&#160;sto let později přesunuly z&#160;továren do kanceláří a&#160;za pulty obchodů, tedy do služeb. Dnes se tato masa, která opustila zemědělství pro průmysl a&#160;průmysl pro služby, postupně převaluje do sektoru přebytečných pracovních sil. Vyspělá ekonomika přestává stále více lidí potřebovat pro své další fungování. Tito lidé zírají z&#160;oken svých městských obydlí (v zemích třetího světa z&#160;děr svých slumů) na to, jak tři procenta jejich šťastných spoluobčanů ukládají do půdy jedy a&#160;převálcovávají mohutnými stroji stále méně úrodnou zem.</p>
			<p class="MLP_text ParaOverride-1">Podobně truchlivé divadlo se odehrává v&#160;politice centralizovaných států. Až do 18.&#160;století bylo 80&#160;% lidí z&#160;politiky naprosto vyloučeno. Devatenácté století zapojuje do mohutnějícího politického stroje stále další a&#160;další masy občanů, jejichž rukou je zapotřebí k&#160;aklamativnímu potlesku. Současná doba má však již k&#160;dispozici techniku, která umožňuje potlesk hrstky lidí zesilovat a&#160;pískot davů zeslabovat podle potřeby. Ti, kdo jsou přebyteční ve vyspělé ekonomice, stávají se přebytečnými také ve vyspělé politice. Obojí si vystačí samo. Jednou za čtyři roky je z&#160;lidu učiněn král karnevalu, poté se opět stává ulicí, kterou stačí jednou za čas pokropit. Přílišná účast na rozhodování by údajně snadno mohla vzbudit temné vášně a&#160;navíc: ulice politice stejně nemůže rozumět.</p>
			<p class="MLP_text ParaOverride-1">V&#160;podmínkách centralizované politické moci nelze z&#160;přebytečného konzumenta učinit opět platného výrobce a&#160;v&#160;podmínkách centralizované moci politické nelze z&#160;manipulovatelného voliče učinit toho, kdo je schopen se znalostí věci rozhodovat o&#160;svých příštích osudech. Je třeba vrátit ekonomice i&#160;politice lidské rozměry, aby se zde opět mohli uplatnit lidé a&#160;ne pouze zástupci lidí. Nerespektuje lidská měřítka svět, ve kterém mohou občané jedné země (USA) utratit ročně za služby v&#160;salonech krásy 4,5 miliardy dolarů, zatímco obyvatelé nedaleké země (Haiti) pro ně za mzdu dvou a&#160;půl dolaru denně vyrábějí moderní techniku (de la Court 1992:105).</p>
			<p class="MLP_text ParaOverride-1">Problém je tedy poměrně jednoznačný. Cílem je skromná společnost, která by dokázala žít nikoli namísto, nýbrž vedle přírody. Obrysy takové společnosti jsme schopni alespoň v&#160;nejhrubších rysech načrtnout. Nejsme však schopni, alespoň dokud trvá pro některé blahobyt a&#160;prosperita, ukázat cestu k&#160;ní. Ti, kdo profitují z&#160;nadměrné centralizace politické a&#160;ekonomické moci, nebudou souhlasit s&#160;decentralizací, která by je jejich privilegií pochopitelně zbavila. Členové klubu prosperity se budou nepochybně všemi prostředky zasazovat o&#160;to, aby celá planeta byla co nejdéle neuvěřitelně devastována. Trh, jehož prostřednictvím realizují svou moc, si však lze ochočit jen do jisté míry. Trh sám se postará o&#160;to, aby mizející suroviny a&#160;stále obtížněji získatelná energie zdražily výrobu natolik, že samotný trh ve své generalizované podobě nebude moci dále existovat a&#160;rozpadne se do kratších řetězců směny. Neviditelné chapadlo trhu bude zchromeno vlastní logikou svého fungování. Pokud lidé tento kritický bod svých dějin přežijí, mají naději.</p>
			<p class="MLP_text ParaOverride-1">Je vysoce pravděpodobné, že čím více zásob surovin a&#160;energie dokáže ta která oblast uchránit před pokušením nabídnout je na světovém jarmarku, tím větší budou v&#160;budoucnu šance této oblasti na civilizované přežití. Zdá se, že některé země třetího světa tuto šanci již propásly a&#160;že dnes jsme na řadě my. Až trh zvedne cenu mizejících statků do takové výše, že budou k&#160;dispozici již jen pro nejbohatší, pochopí mnozí, proč vlastně Sever pořád tolik zbrojil.</p>
			<p id="_idParaDest-32" class="MLP_uroven3_nadpis ParaOverride-1">Decentralizace podle přírody</p>
			<p class="MLP_text_bez1radku ParaOverride-1">Hrabivost, která svými dlouhými nehty skřípe o&#160;dno udržitelného rozvoje, je sice schopna bez větších problémů rozvrátit existující systém, nezná však k&#160;němu žádné alternativy. Naopak, je na ně přímo alergická. Proto je budou muset vymyslet jiní. Je třeba hledat alternativy pro dobu, kdy ti, kdo znají pouze jedinou cestu, s&#160;nelíčeným údivem zjistí, že už jsou na jejím konci. Přesnější představa o&#160;podobě decentralizované společnosti může být zanedlouho jedním z&#160;toho mála, co bude lidem zbývat poté, co vše ostatní ve jménu budoucího blahobytu prošustrovali.</p>
			<p class="MLP_text ParaOverride-1">Z&#160;toho, co bylo až dosud konstatováno o&#160;centralizaci, je zřejmé, že schůdná alternativa bude muset mít nějakou podobu společnosti decentralizované. Stupeň této decentralizace zůstává sporný. Podat popis udržitelné společnosti je obtížné mimo jiné proto, že se nejedná o&#160;ideální konstrukt, jehož příchod by byl otázkou vzdálených generací. Musí se jednat o&#160;nástin zcela prozaického přežití, jehož nosnost si bude moci v&#160;praxi odzkoušet možná již tato generace. Alternativnost příští společnosti přitom bude podle všeho klesat přímo úměrně s&#160;tím, jak dlouho se bude zainteresovaným dařit její realizaci oddalovat. Čím později se decentralizace uskuteční, tím méně zdrojů bude zbývat pro krytí provozu decentralizovaných útvarů.</p>
			<p class="MLP_text ParaOverride-1">Nelze předpokládat, že by decentralizace mohla být provedena shora. Její uskutečnění je totiž proti bezprostředním zájmům těch, kdo shora mohou provádět téměř cokoli, ovšem za předpokladu, že k&#160;decentralizaci nedojde. Není tedy vůbec pravděpodobné, že by iniciativa jakýchkoli držitelů moci vyšla dále než k&#160;vymýšlení hymen, znaků a&#160;praporů budoucích decentralizovaných útvarů.</p>
			<p class="MLP_text ParaOverride-1">Bude tedy nutno sestoupit hluboko ze světa politiky do světa zdravého rozumu. Právě v&#160;této souvislosti ekologové formulovali nejobecnější zásady, které by decentralizovaná společnost měla respektovat. Například R. Douthwaite je sestavil do podoby elementárních principů ekonomiky bez růstu:</p>
			<p class="MLP_text ParaOverride-1">1) Budoucnosti je nutno přisuzovat stejnou váhu jako přítomnosti. Pokud by měl být tento princip důsledně dodržován, bylo by například možno nadále obhospodařovat půdu pouze takovými způsoby, které jí neuberou na úrodnosti. Spotřebu fosilních paliv by bylo nutno omezit na míru, která Zemi přestane ohrožovat skleníkovým efektem. V&#160;principu by bylo možno těžit fosilní paliva pouze pro potřeby výstavby nových zdrojů obnovitelné energie. Při respektování tohoto principu by se na předním místě žebříčku hodnot muselo ocitnout úsilí směřující k&#160;okamžitému zastavení vybíjení rostlinných a&#160;živočišných druhů, jež je spojeno s&#160;nevratnou redukcí genetického potenciálu.</p>
			<p class="MLP_text ParaOverride-1">2) Zájmy druhých oceňovat stejně jako své vlastní zájmy. Z&#160;této zásady plyne například princip, podle něhož jakýkoli znečišťovatel má povinnost odškodnit všechny, kteří jsou jeho činností poškozeni. Dodržování zásady by vedlo ke krachu producentů smrti typu koncernu DuPont. V&#160;principu by mohlo vést k&#160;radikálnímu omezení veškerého chemického průmyslu, neboť o&#160;skutečných důsledcích této výroby na zdraví budoucích generací mají i&#160;experti představy jen značně mlhavé. Zcela radikálně by se musel snížit počet chemických a&#160;genetických inovací, neboť současný stav znemožňuje jejich spolehlivé otestování. Lidé v&#160;zemích třetího světa by museli být za škody na svém zdraví způsobené vývozem toxického odpadu odškodňováni stejně jako občané zemí vyspělých. To samo by mohlo vést ke zhroucení řady nebezpečných průmyslových výrob.</p>
			<p class="MLP_text ParaOverride-1">3) Uznat, že některé věci prostě nejsou na prodej a&#160;nelze je zaplatit penězi. Toto přiznání by vedlo ke zhroucení všech iluzí o&#160;velkých perspektivách ekologického účetnictví. Tyto iluze vycházejí totiž z&#160;přesvědčení, že kompenzace jakéhokoli ublížení přírodě je jen otázkou ceny. Jestliže žádný druh zlikvidovaného zvířete či rostliny nelze penězi zaplatit, nemá ekologické účetnictví smysl. Namísto zásady, že znečišťovatel má platit, je nutno postavit zcela kategorický požadavek: znečišťovatel má především přestat znečišťovat.</p>
			<p class="MLP_text ParaOverride-1">Společným jmenovatelem všech tří požadavků je skoncování s&#160;iluzí, podle níž lidstvo může být v&#160;budoucnu bohatší, než je dnes. Měli bychom svým potomkům něco k&#160;živobytí nechat, byť by to bylo na úkor naší vlastní prosperity. Eventuální závist můžeme snad tišit přesvědčením, že ani našim potomkům prosperita nehrozí. Nehrozí dokonce ani potomkům majitelů firmy McDonald’s.</p>
			<p class="MLP_text ParaOverride-1">Co všechno vlastně plyne z&#160;nastíněných požadavků pro konkrétní podobu decentralizované společnosti? Důsledky jsou dalekosáhlé. Jakmile by byl transport, energeticky nejnáročnější sektor ekonomiky centralizovaného světa, donucen respektovat uvedené principy (a to se může stát v&#160;důsledku kombinace nedostatku zdrojů a&#160;růstu znečištění velice brzy), jeho objem radikálně poklesne. To by vedlo k&#160;většímu usazování lidí v&#160;lokalitách, ke značnému poklesu jejich prostorové migrace, ale též k&#160;radikálnímu poklesu všech forem obchodování s&#160;výjimkou místního obchodu. Velké společnosti, které uskutečňují své obchodní transakce v&#160;měřítkách celých kontinentů, by zbankrotovaly, neboť by přestalo být finančně výhodné dopravovat čerstvé holandské tulipány na tržnici do Tokia. Menší výrobci by byli donuceni vrátit se k&#160;místním zdrojům a&#160;na místní trhy. Podstatně by se tím snížila koncentrace ekonomické moci, která vznikla v&#160;minulém století, jež nemělo ještě ponětí o&#160;ekologických limitech. Byl by to krok zpět? Vzhledem k&#160;tomu, že větší část obchodování spočívá nikoli na manipulaci se zbožím, nýbrž na manipulaci s&#160;lidmi a&#160;jejich potřebami, mohlo by to otevřít prostor pro skromnější, ale autentičtější bytí. Ti, kdo ještě nemají návyk na mango a&#160;na kiwi, by přitom byli v&#160;citelné výhodě.</p>
			<p class="MLP_text ParaOverride-1">Základní jednotkou, která vystupuje v&#160;představách ekologů o&#160;povaze decentralizovaného světa, je oblast natolik soběstačná, že objem vnějšího obchodu může být radikálně omezen, aniž by obyvatelstvo strádalo při naplňování svých základních životních potřeb. Takový přístup může zahrnovat poměrně dramatickou redukci toho, co všechno lze považovat za základní životní potřeby. Pro ty, kdo mezi ně automaticky řadí osobní automobil a&#160;barevné video, zavání vize decentralizovaného světa jistě primitivismem. Při bližším pohledu na myšlení a&#160;jednání mnohých majitelů osobních aut a&#160;diváků videa je ovšem nutno otázku skutečného primitivismu zkoumat zvlášť obezřetně.</p>
			<p class="MLP_text ParaOverride-1">Cílem přívrženců decentralizace není návrat k&#160;absolutní soběstačnosti zcela izolovaných komunit. Ani radikální zelení nemíní takového stavu dosáhnout. V&#160;takový stav může paradoxně vyústit nejspíše pouze závěrečná epizoda kataklyzmatu, které se dříve nebo později dostaví, nebude-li opuštěna dnešní honba za blahobytem a&#160;prosperitou. I&#160;radikálům je zřejmé, že určité nezbytné statky a&#160;služby mohou být stěží opatřovány místně či regionálně. Na jak velkou část těchto služeb bude nutno rezignovat, to bude dáno stavem zdrojů, které zbudou po ukončení dnešní protipřírodní fáze umělé prosperity. Poté, co bude dosaženo dna blahobytu, bude zapotřebí navrhnout takové uspořádání decentralizovaných útvarů, aby udržování nejnutnějších nadregionálních forem sociální organizace nemohlo nadále sloužit k&#160;parazitnímu bujení orgánů centralizované moci. Decentralizace tedy neznamená návrat k&#160;jakémusi primitivismu, znamená spíše odmítnutí primitivismu centralizované moci, tohoto plodu válečnické mentality pozdního středověku.</p>
			<p class="MLP_text ParaOverride-1">Ostatně ti, kdo intuitivně ztotožňují radikální decentralizaci společnosti s&#160;návratem k&#160;primitivismu a&#160;obávají se nástupu myšlenkového a&#160;kulturního temna, zapomínají, že parametry velmi blízké navrhovaným řešením byly v&#160;Evropě zcela běžné v&#160;době renesance a&#160;humanismu, zatímco totalitární společnosti se daří nejlépe ve vysoce centralizovaných státech s&#160;velkoměsty a&#160;dálnicemi, v&#160;nichž je průmyslově provozováno nejen zemědělství, ale též věda a&#160;masová kultura.</p>
			<p id="_idParaDest-33" class="MLP_uroven3_nadpis ParaOverride-1">Raději život než blahobyt</p>
			<p class="MLP_text_bez1radku ParaOverride-1">Existuje několik navzájem nezávislých myšlenkových linií, které se snaží alespoň v&#160;hrubých obrysech vystopovat podobu možné decentralizované společnosti. Pro jednoduchost je nazveme linií sociologickou, urbanistickou a&#160;ekologickou.</p>
			<p class="MLP_text ParaOverride-1">a) Sociologové se dotýkají problematiky decentralizace nejúžeji v&#160;souvislosti se studiem tzv. komunit. Existuje dnes již prakticky nepřehledná řada komunitních studií, v&#160;nichž jsou analyzovány podmínky a&#160;charakter života místních pospolitostí. Sociologové se inspirovali metodami etnografů zkoumajících sociálně uzavřené archaické pospolitosti a&#160;použili podobného přístupu při analýze lokálních pospolitostí existujících v&#160;podmínkách moderní společnosti.</p>
			<p class="MLP_text ParaOverride-1">Lokální komunitou se přitom rozumí sociální útvar relativně nezávislý na širším sociálním prostředí, v&#160;jehož rámci může člověk prožít celý svůj život, aniž by strádal při naplňování svých potřeb. Mezi klasické komunitní studie patří Warnerova analýza fungování malého amerického města, Arensbergova a&#160;Kimballova studie malých rolnických pospolitostí v&#160;Irsku, Banfieldův výzkum života tradiční obce na jihu Itálie, studie nizozemské vesnice manželů Keurových, ale také dlouhá řada analýz každodenního života amerických předměstí.</p>
			<p class="MLP_text ParaOverride-1">Z&#160;hlediska problematiky decentralizace má ovšem studium komunitního života řadu nedostatků. Souhrnnější studie se z&#160;velké části vyčerpávají snahou definovat mnohoznačný termín „komunita“, užívaný zcela běžně v&#160;nejrůznějších souvislostech (existuje téměř sto různých definic komunity), podávají typologie komunit a&#160;snaží se určit postavení tohoto pojmu ve vývoji sociologické teorie. Pro potřeby systematizace základních sociologických pojmů je toto úsilí nepochybně cenné a&#160;přispívá k&#160;vyostření sociologického pohledu. Z&#160;hlediska námi sledovaných souvislostí je však jejich přínos poněkud menší. Cenné však je, že komunitní studie upozorňují na řadu iluzí a&#160;falešných idealizací, které jsou již od minulého století s&#160;pojmem komunity pravidelně spojovány. Mezi jejich nedostatky lze naopak zahrnout výhradní soustředění pozornosti pouze na oblast mezilidských vztahů, což je spojeno s&#160;ignorováním vazby lidé&#160;– příroda. Nejen v&#160;souvislosti s&#160;komunitními studiemi úvahy sociologů často budí dojem, jako by se sociální život odehrával v&#160;naprostém přírodním vzduchoprázdnu.</p>
			<p class="MLP_text ParaOverride-1">Ke kladům komunitních studií naopak patří, že často a&#160;zevrubně analyzují problematiku mocenských vztahů uvnitř lokálních komunit, čímž poopravují četné stereotypy salonní politologie. Komunitní studie rovněž přesvědčivě dokumentují, že pro vývoj zdravé lidské osobnosti má zcela primární význam bezprostřední sociální prostředí, zatímco realita velké centralizované společnosti má na formování lidské osobnosti vliv relativně zanedbatelný.</p>
			<p class="MLP_text ParaOverride-1">Převážná většina komunitních studií studuje ovšem proces přímo opačný procesu, který zajímá nás. Studují vlivy pokračující industrializace, urbanizace a&#160;rozvoje komunikace na proměny dříve autonomního komunitního života. Analyzují postupné vstřebávání dříve soběstačných sociálních útvarů do soukolí centralizované společnosti. Tyto studie vznikaly v&#160;době, která si nástup ekologické krize ještě příliš nepřipouštěla. Proto se jejich autoři mohli domnívat, že zánik autonomie komunit je víceméně nutnou cenou za nástup éry hojnosti. Stěží v&#160;nich tedy budeme hledat odpověď na otázku o&#160;možnostech opětné rekonstrukce sociálních útvarů poté, co přechodná sezóna hojnosti opět pomine.</p>
			<p class="MLP_text ParaOverride-1">b) Urbanistické studie sdílejí v&#160;zásadě paradigma studií komunitních. Vycházejí z&#160;předpokladu, že život měst je spolehlivě zajištěn jejich průmyslovým a&#160;venkovským zázemím, takže úkol spočívá v&#160;tom, učinit jej příjemnějším. Cenné však mohou být úvahy o&#160;tom, jak víc přiblížit městský život přírodě, jak učinit jednotlivé územní sektory města soběstačnějšími, jak autonomizovat život v&#160;rámci urbanistických okrsků. V&#160;úvahách o&#160;podobě zdravějšího města lze nalézt myšlenky o&#160;radikálním snižování automobilového provozu, o&#160;výrazné podpoře veřejné dopravy na úkor soukromé, o&#160;rozvoji zón pro cyklisty a&#160;pro pěší, dokonce i&#160;o&#160;využití tažných zvířat k&#160;transportu. K&#160;ekologickému pohledu má tato myšlenková linie již velmi blízko v&#160;těch případech, kdy se začíná uvažovat nejen o&#160;nutnosti snížit distanci mezi pracovištěm a&#160;bydlištěm, ale i&#160;o&#160;přesunutí těžiště aktivity městského obyvatelstva do sektorů náročných na práci, spíše než na kapitálové investice. Právě v&#160;domyšlení tohoto principu spočívá podstata radikální ekologické transformace.</p>
			<p class="MLP_text ParaOverride-1">c) Ekologický přístup má například podobu bioregionalismu. Podle této představy by základní jednotky lidského soužití neměly mít více než pět až deset tisíc členů. To je velikost, která na jedné straně umožňuje (za předpokladu relativní soběstačnosti) přiblížit život lidí co nejvíce přírodě, na straně druhé (za předpokladu relativní autonomie) umožňuje maximálně přiblížit rozhodování o&#160;osudech lidí přímo těm, o&#160;nichž se má rozhodovat.</p>
			<p class="MLP_text ParaOverride-1">Až skončí sezóna prosperity, budou tyto sociální jednotky nuceny snížit svoji závislost na centru, které již nebude mít co přerozdělovat. Kromě toho budou nuceny radikálně pozměnit celkovou proporci práce a&#160;kapitálu investovaných do svého území. Nedostatkovost zdrojů a&#160;kritičnost znečištění je přinutí omezovat sektory kapitálově intenzivní, jako je těžba či chemický průmysl, a&#160;podporovat sektory intenzivní práce (de la Court 1992:50).</p>
			<p class="MLP_text ParaOverride-1">Prudké zdražení všech možností dopravy si současně vynutí zajišťovat výživu oblasti lokálně. V&#160;praxi by to znamenalo návrat velké části populace do sektoru zemědělství, což by vedlo k&#160;přeměně dnešního průmyslového zemědělství do podoby fyzicky náročného zahradničení. Vedlo by to nesporně k&#160;prudkému poklesu produktivity práce, ale též k&#160;likvidaci nezaměstnanosti. Především by to však ukončilo vražednou chemizaci zemědělství. Podstatně by byl zkrácen řetěz mezi výrobou a&#160;konzumem, což by vedlo k&#160;dalším úsporám fosilních paliv. Pouze přátelé monokultur a&#160;znečištění vod, stoupenci eroze a&#160;zasolení půdy mohou snad považovat návrhy alternativního zemědělství, vysoce náročného na lidskou práci, za výraz primitivismu. Ve jménu stejného primitivismu by mohlo být využito obrovské množství lidské práce na čištění řek a&#160;jezer, na zalesňování, na boj proti erozi. Radikální omezení postihnou provozy továren náročných na kapitálové investice a&#160;spotřebovávajících neúměrná kvanta fosilního paliva. Renesance naopak očekává řemesla a&#160;drobné provozy, které vystačí s&#160;recyklovaným materiálem.</p>
			<p class="MLP_text ParaOverride-1">Odpůrce takto radikálních transformací musí pochopitelně děsit představa světa bez milionových velkoměst. To je ovšem čistě jen otázka vkusu. Existuje nemálo lidí, které naopak zcela oprávněně děsí představa života v&#160;milionovém velkoměstě. Ani dnes, kdy podle všeho prožíváme poslední sezónu blahobytu, není život ve velkoměstech zdaleka neproblematický. A&#160;co teprve, až bude po sezóně?</p>
			<p class="MLP_text ParaOverride-1">Těmto odpůrcům je navíc třeba neustále připomínat, že skutečná míra zaostalosti a&#160;primitivismu, která při budoucím návratu k&#160;přírodě hrozí, bude záviset v&#160;prvé řadě na tom, jaké výchozí podmínky naleznou lidé na onom dně, k&#160;němuž je bez milosti sráží dnešní honba za blahobytem. Nelze zakrývat, že čím později bude odvrácen kurs na sebevraždu prosperitou, tím ubožejší budou výchozí podmínky pro příští život. Každé auto, které je dnes prodáno, snižuje šanci našich dětí pohybovat se jinak než pěšky.</p>
			<p class="MLP_text ParaOverride-1">Konkrétní podobu decentralizované společnosti a&#160;především míru autonomie a&#160;soběstačnosti jejích sociálních jednotek lze dnes stěží odhadnout. V&#160;této oblasti se otevírá velký prostor pro hypotézy. Jsou však známy hrubé obrysy nejzávažnějších problémů, které bude třeba na této cestě řešit. Patří mezi ně potřeba sladit značnou míru autonomie decentralizovaných regionů s&#160;potřebami elementární kooperace, která by zároveň blokovala rozvoj extrémů ve vývoji jednotlivých lokalit. Podobně závažným problémem je riziko snah regionů dosáhnout pro ně výhodnějšího přerozdělení zbývajících zdrojů.</p>
			<p class="MLP_text ParaOverride-1">Jednoznačné a&#160;definitivní vyřešení těchto problémů se nabízí pouze v&#160;případě, že dnešní křeč blahobytu se nepodaří včas zvládnout a&#160;utlumit. V&#160;tom případě by časem nezbyly žádné prostředky na koordinaci a&#160;nebylo by ani co přerozdělovat. Dokud však naše prosperita tohoto bodu nedosáhne, lze přemýšlet a&#160;lze jednat. Východiskem bude muset zřejmě být velice pečlivý rozbor toho, co všechno lze činit a&#160;o&#160;čem všem lze rozhodovat na co nejnižší úrovni, tedy co nejblíže přírodě a&#160;lidem. Zásada, která praví, že nic nemá být činěno či rozhodováno na vyšší úrovni, co může být učiněno nebo rozhodnuto na úrovni nižší, se musí proměnit z&#160;proklamace v&#160;konkrétní program. K&#160;tomu je zapotřebí ujasnit si nejprve kdo, o&#160;čem a&#160;s&#160;jakými vedlejšími důsledky vlastně v&#160;moderní společnosti rozhoduje.</p>
			<p class="MLP_text ParaOverride-1">Rovněž bude třeba odhalovat iluzornost řady navrhovaných pseudořešení krize, v&#160;níž se moderní společnost vlastní vinou ocitla. Do této kategorie patří například volání po participativní demokracii, která je v&#160;podmínkách centralizovaných států absurdní. Participativní forma demokracie, tedy přímá účast občanů na rozhodování, nikoli tedy pouze volba těch, kdo budou rozhodovat za občany, má opravdový smysl pouze tehdy, mohou-li jejím prostřednictvím občané ovlivňovat řešení problémů skutečně zásadních a&#160;mají-li k&#160;takovému rozhodování dostatek informací a&#160;znalostí. V&#160;podmínkách centralizovaného státu je participativní demokracie prakticky nerealizovatelná, neboť záležitosti, o&#160;nichž se rozhoduje, jsou pro řadové občany (často bohužel i&#160;pro jejich poslance) příliš komplexní a&#160;příliš vzdálené. Situace se pak „řeší“ tím způsobem, že se občanům ponechá volnost samosprávy ve věcech, o&#160;jejichž základních parametrech se rozhodne bez účasti občanů.</p>
			<p class="MLP_text ParaOverride-1">Bude také zapotřebí už brzy zrušit tabu, které bylo uvaleno vyznavači kultur prosperity na vše, co se týká alternativních forem vlastnictví a&#160;mezi nimi vlastnictví obecního, které má velkou tradici a&#160;možná i&#160;velkou budoucnost, podobně jako různé formy samosprávy (Rosanvallon 1976). I&#160;když dnes se může zdát, že podobné archaické instituce více problémů vyvolávají než řeší, až se ocitneme na dně blahobytu, mohou přijít vhod.</p>
			<p class="MLP_text ParaOverride-1">Až dosud se na přípravě podmínek pro budoucí uspořádání civilizovaného života podílejí mnohem více a&#160;energičtěji stoupenci blahobytu než ekologové. Připravují jeho nástup tím, že neuvěřitelně systematicky likvidují poslední zdroje, bez nichž již nebude možno udržet nadále v&#160;provozu ani generalizovaný trh, ani pasivní demokracii založenou na nadměrném konzumu. Dostáváme se do fáze, kdy by iniciativu měli převzít ekologové. Je nejvyšší čas zachránit to, co ještě zbývá, má-li být skromnější život, který nás čeká, životem důstojným. Lze žít šťastně i&#160;s&#160;málem. Právě o&#160;ně se dnes bojuje.</p>
			<p class="MLP_text ParaOverride-1">Cesta ke dnu blahobytu nastoupená před dvěma sty lety je téměř u&#160;konce. Je nejvyšší čas vysvětlit závodníkům, kteří se na ni vydali, že tato cesta nemá cíl. Je načase jim říci, kolik pohonných hmot již spotřebovali z&#160;nádrže, která není bezedná. Bude třeba sesednout a&#160;jít se podívat, jestli se trávník kolem trati může ještě zazelenat. Pro ješitné závodníky toužící po vavřínovém věnci to nebude nic příjemného. Ušetří jim to však ošklivý karambol za další zatáčkou. Ten čeká bohužel i&#160;na ty, kteří se zájmem přihlíželi.</p>
		</div>
</body>
</html>